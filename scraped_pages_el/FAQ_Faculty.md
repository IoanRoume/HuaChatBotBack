
# 1. Ποια είναι η γενική στρατηγική του τμήματος Πληροφορικής και Τηλεματικής όσον αφορά την έρευνα και τη διδασκαλία;

Το στρατηγικό σχέδιο της Σχολής Ψηφιακής Τεχνολογίας του Χαροκοπείου Πανεπιστημίου καλύπτει τέσσερις βασικούς στόχους για την περίοδο 2023-2026, εστιάζοντας στην ενίσχυση της εκπαίδευσης, της έρευνας, της διεθνοποίησης και της σύνδεσης με την κοινωνία:

- Εκπαιδευτική Αριστεία: Βελτίωση των προγραμμάτων σπουδών με έμφαση στην τεχνολογική καινοτομία και την πρακτική εμπειρία.
- Έρευνα και Καινοτομία: Ενίσχυση της ερευνητικής δραστηριότητας σε τομείς αιχμής, όπως η τεχνητή νοημοσύνη, τα μεγάλα δεδομένα, και τα συστήματα επικοινωνιών, με στόχο τη διασύνδεση της έρευνας με τις ανάγκες της αγοράς και την κοινωνία.
- Διεθνοποίηση και Συνεργασίες: Επέκταση των διεθνών συνεργασιών, μέσω κοινών ακαδημαϊκών και ερευνητικών δράσεων με κορυφαία πανεπιστήμια του εξωτερικού, καθώς και συμμετοχή σε διεθνή προγράμματα κινητικότητας φοιτητών και καθηγητών.
- Εξωστρέφεια και Κοινωνική Συνεισφορά: Ενεργός συμμετοχή στην κοινωνία και την αγορά εργασίας, μέσω συνεργασιών με τη βιομηχανία, της διοργάνωσης εκδηλώσεων και της προώθησης της επιχειρηματικότητας, με στόχο την παραγωγή καινοτόμων λύσεων που ανταποκρίνονται στις σύγχρονες προκλήσεις.

Σε ότι αφορά την έρευνα αναγνωρίζονται οι εξής κατευθύνσεις:

- Διαχείριση δεδομένων, τεχνητή νοημοσύνη/μηχανική μάθηση και υπολογιστική όραση, στατιστική και εφαρμογές.
- Αλγόριθμοι, τεχνικές και γλώσσες προγραμματισμού.
- Πληροφοριακά συστήματα (διοίκηση, διάχυτος υπολογισμός, εφοδιαστική αλυσίδα, ηλεκτρονικό εμπόριο, προσομοίωση, ασφάλεια συστημάτων)
- Υπολογιστικό νέφος (κατανεμημένος υπολογισμός, σχεδίαση και μελέτη της απόδοσης αρχιτεκτονικών και υπηρεσιών, τεχνικές προγραμματισμού και βελτιστοποίηση, τεχνοοικονομική ανάλυση)
- Δίκτυα επικοινωνιών και διαδίκτυο των πραγμάτων (ασύρματες και ενσύρματες τεχνολογίες και εφαρμογές, cyberphysical systems, έξυπνες μεταφορές και αυτόνομα οχήματα, εφαρμογές έξυπνων πόλεων, ηλεκτρονική υγεία).

Σε ότι αφορά την διδασκαλία το Τμήμα στο προπτυχιακό πρόγραμμα σπουδών, το Τμήμα σκοπεύει να παρέχει ένα σύγχρονο πρόγραμμα σπουδών που έχει σχεδιαστεί με προσοχή για να ανταποκριθεί στις απαιτήσεις της Ελληνικής και διεθνούς αγοράς της πληροφορικής. Το πρόγραμμά διακρίνεται για την πρακτική του προσέγγιση, συνδυάζοντας την θεωρητική και την πρακτική εκπαίδευση. Προτεραιότητα είναι να το πρόγραμμα να παραμείνει στην πρώτη γραμμή των τεχνολογικών εξελίξεων ενσωματώνοντας τις πιο πρόσφατες ερευνητικές εξελίξεις, με έμφαση σε μαθήματα επιλογής.

Ρίξτε μια ματιά στα παρακάτω βίντεο για να μάθετε περισσότερα για το Πανεπιστήμιο και το Τμήμα. Οι πτυχιούχοι του Τμήματος, καταρτισμένοι με επιστημονική πληρότητα στα γνωστικά αντικείμενα της Πληροφορικής με έμφαση στις τηλεματικές εφαρμογές, έχουν τα εφόδια να ανταποκριθούν με πλήρη επάρκεια στις αυξημένες απαιτήσεις της σύγχρονης κοινωνίας και στο υψηλό ανταγωνιστικό περιβάλλον.

Το Τμήμα επίσης υποστηρίζει μεταπτυχιακά προγράμματα υψηλού επιπέδου με διαφορετική στόχευση όπως περιγράφεται στο στρατηγικό σχέδιο της Σχολής Ψηφιακής Τεχνολογίας.

# 2. Υπάρχουν συγκεκριμένες ερευνητικές προτεραιότητες ή τομείς στους οποίους το τμήμα δίνει ιδιαίτερη έμφαση;

Οι τομείς που αναφέρονται στο στρατηγικό σχέδιο της Σχολής Ψηφιακής Τεχνολογίας αναγνωρίζονται οι εξής κατευθύνσεις εξειδικεύονται περαιτέρω στο στρατηγικό πλάνο της έρευνας όπως έχει εγκριθεί το 2024.

# 3. Ποιες είναι οι ερευνητικές ομάδες και ποιες οι κύριες συνεργασίες τους με άλλα πανεπιστήμια ή ερευνητικά κέντρα;

Το Τμήμα προωθεί την καλλιέργεια της συνέργειας μεταξύ των μελών ΔΕΠ με την λογική του “research along peers”: Δηλαδή κάθε μέλος ΔΕΠ, ανάλογα με τα ερευνητικά του ενδιαφέροντα μπορεί να συνεργάζεται με οποιοδήποτε άλλο συνάδελφο χωρίς περιορισμούς. Κατά καιρούς έχουν αναπτυχθεί συνεργασίες σε καίριους τομείς της έρευνας που θεραπεύει το Τμήμα με κορυφαίους Εθνικούς και Διεθνείς ερευνητικούς φορείς.

# 4. Ποιες είναι οι διαδικασίες υποβολής προτάσεων για χρηματοδότηση έρευνας;

Το Τμήμα έχει αναπτύξει την πλατφόρμα Onestop μέσω της οποίας τα μέλη ΔΕΠ μπορούν να υποβάλλουν αίτηση για έγκριση υποβολής ή υλοποίησης ενός ερευνητικού προγράμματος από την Συνέλευση Σχολής. Μετά την έγκριση, ετοιμάζεται το αντίστοιχο πρακτικό συνέλευσης το οποίο, σε περίπτωση έγκρισης της πρότασης υποβάλλεται ηλεκτρονικά στην πλατφόρμα του Ειδικού Λογαριασμού Κονδυλίων Έρευνας. Ανάλογα με την πρόσκληση (αν απαιτείται υπογραφή αντιπρύτανη κατά την υποβολή της πρότασης) ενδέχεται να χρειάζεται και ένα επιπλέον αίτημα για έγκριση υποβολής πρότασης προς την Επιτροπή Ερευνών του Πανεπιστημίου.

# 5. Ποια είναι η πολιτική του Τμήματος για τη χρήση υποδομών και πόρων για ερευνητικούς σκοπούς;

Σε ότι αφορά τους χώρους συνεργατών, τα μέλη ΔΕΠ μπορούν να κάνουν αίτηση για παραχώρηση μιας θέσης εργασίας στην πλατφόρμα Onestop. Σε ότι αφορά τους υπολογιστικούς πόρους τα μέλη ΔΕΠ μπορούν να ζητήσουν την παραχώρηση ιδεατών μηχανών στην πλατφόρμα Proxmox. Για εφαρμογές που απαιτούν υπολογιστική ισχύ GPU υπάρχει πρόσβαση μέσω του λογισμικού slurm. Σε κάθε περίπτωση θα πρέπει να αποφεύγεται η αυθαίρετη απόκτηση και εγκατάσταση εξοπλισμού χωρίς την άδεια της Επιτροπής Υποδομών και Λοιπών Υπηρεσιών.

# 6. Ποια είναι η κατανομή του διδακτικού έργου για το ΔΕΠ; Υπάρχει ευελιξία στην επιλογή των μαθημάτων;

Σύμφωνα με την τρέχουσα νομοθεσία, τα μέλη ΔΕΠ πρέπει να παρέχουν διδακτικό έργο τουλάχιστον έξι (6) ωρών εβδομαδιαίως κατά μέσο όρο κατά τη διάρκεια του ακαδημαϊκού έτους σε προγράμματα σπουδών πρώτου και δεύτερου κύκλου, ύστερα από απόφαση της Συνελεύσεως του Τμήματος περί ανάθεσης διδακτικού έργου. Σε κάθε περίπτωση η προτεραιότητα του Τμήματος είναι να ικανοποιηθούν οι απαιτήσεις του προπτυχιακού προγράμματος σπουδών και κατόπιν του μεταπτυχιακού προγράμματος σπουδών (για το οποίο άλλωστε συχνά προβλέπεται αμοιβή). Ως εκ τούτου κατά μέσο όρο κάθε μέλος ΔΕΠ έχει ανάθεση έξι ωρών εβδομαδιαίως στο προπτυχιακό πρόγραμμα σπουδών. Κάθε μέλος ΔΕΠ είθισται να προσφέρει ένα μάθημα επιλογής σχετικό με το γνωστικό του αντικείμενο τόσο στο προπτυχιακό όσο και στο μεταπτυχιακό πρόγραμμα σπουδών.

# 7. Ποιο είναι το εκπαιδευτικό πρόγραμμα του τμήματος και ποιες αλλαγές έχουν προγραμματιστεί ή συζητούνται για τα επόμενα χρόνια;

Η διάρθρωση του προπτυχιακού προγράμματος είναι διαθέσιμη σε αυτό το σύνδεσμο.

Το προπτυχιακό πρόγραμμα σπουδών του Τμήματος επικαιροποιείται κάθε ακαδημαϊκή χρονιά με προσθήκη νέων μαθημάτων (υποχρεωτικών και επιλογής) ανάλογα με τις ανάγκες της έρευνας και της αγοράς.

Η διάρθρωση των μεταπτυχιακών προγραμμάτων του Τμήματος μπορεί να αναζητηθεί στον διαδικτυακό τόπο του Τμήματος.

# 8. Ποιο είναι το επίπεδο των φοιτητών του τμήματος και πώς αντιμετωπίζονται τυχόν προκλήσεις στη διδασκαλία; Από ποιά πεδία εισάγονται οι φοιτητές;

Στο προπτυχιακό πρόγραμμα σπουδών, τα τελευταία χρόνια το Τμήμα έχει ελάχιστη βάση εισαγωγής πάνω από τις 16.000 μονάδες. Απευθύνεται σε αποφοίτους λυκείου που έχουν εξεταστεί στο 2ο πεδίο «Τεχνολογικών και Θετικών Σπουδών» ή στο 4ο πεδίο «Σπουδών Οικονομίας και Πληροφορικής».

Τυχόν προσκλήσεις στην διδασκαλία που προκύπτουν θα πρέπει να αναφέρονται στον Κοσμήτορα της Σχολής να αντιμετωπίζονται σε συνεργασία με την επιτροπή προγράμματος σπουδών, εάν πρόκειται για το προπτυχιακό πρόγραμμα. Στα μεταπτυχιακά προγράμματα τα αντίστοιχα προβλήματα θα πρέπει να αναφέρονται στον Διευθυντή του προγράμματος και να αντιμετωπίζονται σε συνεργασία με την συντονιστική επιτροπή.

# 9. Υπάρχει διαθέσιμη βοήθεια από μεταπτυχιακούς ή διδακτορικούς φοιτητές στη διδασκαλία ή στις εργαστηριακές ασκήσεις;

Οι υποψήφιοι διδάκτορες του Τμήματος μπορούν να παρέχουν επικουρικό έργο με επίσημη ανάθεση, ύστερα από έγκριση της Συνέλευσης της Σχολής, σύμφωνα και με τον κανονισμό των συνεργατών του Τμήματος.

# 10. Ποιες είναι οι διαδικασίες αξιολόγησης των φοιτητών και η γενική πολιτική σε περιπτώσεις αντιγραφής ή άλλων προβλημάτων;

Η αξιολόγηση των φοιτητών γίνεται μέσω εξετάσεων στο τέλος του εξαμήνου ή στην εξεταστική περίοδο του Σεπτεμβρίου. Το Φεβρουάριο το Τμήμα δύναται να οργανώσει εμβόλιμη εξεταστική για τους επί πτυχίω φοιτητές που πληρούν συγκεκριμένα κριτήρια όπως αυτά καθορίζονται από την Συνέλευση της Σχολής. Δύναται οι φοιτητές/τριες να εξετάζονται και μέσω εργασιών οι οποίες δύναται να είναι απαλλακτικές οπότε τα εν λόγω μαθήματα δεν εξετάζονται στην εξεταστική.

Οι σχετικές προβλέψεις καθορίζονται στον κανονισμό σπουδών το ιδρύματος. Φοιτητής/-τρια που καταλαμβάνεται να αντιγράφει από βιβλία ή σημειώσεις ή από γραπτά άλλου/-ης φοιτητή/-τριας ή χρησιμοποιεί ηλεκτρονικά μέσα (όπως κινητά τηλέφωνα, υπολογιστή κ.τ.λ.) κατά τη διάρκεια της εξέτασης ή συνεννοείται με άλλους/-ες φοιτητές/-τριες ή παρεμποδίζει την ομαλή διεξαγωγή των εξετάσεων μηδενίζεται, αφού σημειωθεί και μονογραφηθεί το γραπτό του από τον/την επιτηρητή/-τρια που διαπίστωσε το συμβάν. Στη συνέχεια, η σχετική υπόθεση παραπέμπεται για τα περαιτέρω στη Συνέλευση της Σχολής.

# 12. Υπάρχουν πλατφόρμες που ενθαρρύνουν τη συνεργασία με τη βιομηχανία;

Στο προπτυχιακό πρόγραμμα σπουδών υποστηρίζεται ο θεσμός της πρακτικής άσκησης που ενθαρρύνει τη συνεργασία με φορείς από την αγορά εργασίας. Παράλληλα τόσο στο προπτυχιακό πρόγραμμα όσο και στο μεταπτυχιακό πρόγραμμα “Πληροφορική και Τηλεματική” έχει θεσπιστεί ο θεσμός πτυχιακών/διπλωματικών εργασιών σε συνεργασία με εξωτερικούς φορείς (στην ουσία πρόκειται για το industrial thesis που απαντάται συχνά στο εξωτερικό).

Το Τμήμα αναμένεται να δημιουργήσει Συμβουλευτική Επιτροπή από Εξωτερικούς Φορείς στην οποία θα συμμετέχουν διάφοροι εκπρόσωποι από ιδιωτικούς φορείς.

Η πρόσφατη νομοθεσία προβλέπει τη διενέργεια “βιομηχανικών διδακτορικών” σε συνεργασία με μια επιχείρηση, με στόχο την εφαρμογή βασικής ή εφαρμοσμένης έρευνας. Οι επιχειρήσεις συμμετέχουν καθοδηγώντας τον υποψήφιο και μπορούν να χρηματοδοτούν την έρευνα. Οι όροι συνεργασίας καθορίζονται μέσω πρωτοκόλλου που εγκρίνεται από το πανεπιστήμιο. Οι υποψήφιοι έχουν όλα τα δικαιώματα και υποχρεώσεις των εσωτερικών κανονισμών, ενώ οι ασφαλιστικές εισφορές καλύπτονται από την επιχείρηση ή τον προϋπολογισμό του έργου.

# 13. Ποιες είναι οι υποχρεώσεις ενός μέλους ΔΕΠ σε ότι αφορά την διδασκαλία και καθοδήγηση των φοιτητών;

Οι υποχρεώσεις των διδασκόντων σε εκάστοτε πρόγραμμα σπουδών καθορίζεται από τον κανονισμό σπουδών του ιδρύματος και τον κανονισμό σπουδών του προγράμματος. Για το προπτυχιακό πρόγραμμα σπουδών κάθε διδάσκων οφείλει μεταξύ άλλων να είναι προσιτός/-ή και συνεργάσιμος/-η με τους/τις προπτυχιακούς/-ές φοιτητές/-τριες, προσφέροντας τις γνώσεις και τις εμπειρίες του/της χωρίς καμία διάκριση. Ο σεβασμός στις ανάγκες των φοιτητών και η αλληλεπίδραση μαζί τους είναι κεντρικά σημεία της εκπαιδευτικής διαδικασίας. Επιπλέον, οι διδάσκοντες έχουν την υποχρέωση να ανακοινώνουν τα αποτελέσματα των εξετάσεων, εργασιών, εργαστηριακών ασκήσεων και άλλων μορφών αξιολόγησης εντός δεκαπέντε (15) ημερών από την ημέρα διεξαγωγής τους. Τα αποτελέσματα πρέπει να ανακοινώνονται μέσω του συστήματος ηλεκτρονικής τάξης (e-class), ενώ οι φοιτητές/-τριες θα πρέπει να έχουν τη δυνατότητα πρόσβασης στα γραπτά τους μετά τη διόρθωση. Μία ακόμη σημαντική υποχρέωση των διδασκόντων είναι η αποδοχή και η συμμετοχή στις διαδικασίες αξιολόγησης του εκπαιδευτικού και ερευνητικού έργου που εισάγει το Πρόγραμμα Προπτυχιακών Σπουδών (ΠΠΣ). Τα αποτελέσματα της αξιολόγησης δημοσιοποιούνται, επεξεργάζονται στατιστικά και αναρτώνται στην ιστοσελίδα του τμήματος. Παράλληλα, ο/η διδάσκων/-ουσα πρέπει να διαθέτει χρόνο για τους/τις φοιτητές/-τριες, των οποίων έχει αναλάβει τον ρόλο του συμβούλου καθηγητή, και εάν δεν μπορεί να αντιμετωπίσει κάποιο ζήτημα, να παραπέμπει στα αρμόδια όργανα. Η συντήρηση της ιστοσελίδας του μαθήματος στο σύστημα ηλεκτρονικής τάξης (e-class) αποτελεί επίσης σημαντική ευθύνη. Ο/Η διδάσκων/-ουσα οφείλει να ενημερώνει και να διατηρεί ενημερωμένες τις πληροφορίες για το μάθημα, ενώ παράλληλα θα πρέπει να παρέχει επικαιροποιημένες περιγραφές ECTS για τα μαθήματα στα οποία έχει ανάθεση, όπως καθορίζεται από τον Κοσμήτορα της Σχολής και τη Γραμματεία του Τμήματος. Σε περίπτωση αναβολής διαλέξεων, οι φοιτητές/-τριες και η Γραμματεία του Τμήματος πρέπει να ενημερώνονται άμεσα μέσω του e-class, ενώ θα πρέπει να καθορίζεται ο τόπος και ο χρόνος αναπλήρωσης των διαλέξεων. Όταν ο/η διδάσκων/-ουσα είναι μόνιμο μέλος του προσωπικού του Τμήματος ή έχει πλήρη ανάθεση ενός μαθήματος, έχει την υποχρέωση να ανακοινώνει τουλάχιστον πέντε θέματα διπλωματικών εργασιών, σύμφωνα με τον κανονισμό του τμήματος. Ο χρονοπρογραμματισμός των εργασιών θα πρέπει να κοινοποιείται τόσο στη Γραμματεία όσο και στον Πρόεδρο του Τμήματος στην αρχή του εξαμήνου, ακολουθώντας τη διαδικασία που ορίζει η Γραμματεία. Επίσης, οι φοιτητές/-τριες που παρακολουθούν τα μαθήματα πρέπει να ενημερώνονται για τον τρόπο αξιολόγησης της επίδοσής τους, όπως τη βαρύτητα των εργασιών, το είδος των θεμάτων της τελικής εξέτασης και άλλες λεπτομέρειες. Αυτές οι πληροφορίες πρέπει να αναγράφονται τόσο στις περιγραφές ECTS όσο και στην ιστοσελίδα του μαθήματος στην ηλεκτρονική τάξη.

# 14. Υπάρχουν τακτικές εσωτερικές ή εξωτερικές συναντήσεις για παρουσίαση ερευνητικών αποτελεσμάτων ή ιδεών;

Υπάρχουν διάφορες ευκαιρίες για την παρουσίαση των ερευνητικών αποτελεσμάτων και ιδεών ιδιαίτερα μέσω των κύκλων παρουσιάσεων με τίτλο “Παρουσίαση Ερευνητικών Αποτελεσμάτων του Τμήματος Πληροφορικής και Τηλεματικής” που διοργανώνεται σε μηνιαία βάση.

# 15. Ποιες είναι οι προσδοκίες και το χρονοδιάγραμμα αξιολόγησης για την προαγωγή στην επόμενη βαθμίδα;

Σύμφωνα με την τρέχουσα νομοθεσία οι εξελίξεις στην επόμενη βαθμίδα μπορούν να λαμβάνουν χώρα το νωρίτερο μετά την πάροδο μιας τριετίας από τον προηγούμενο διορισμό. Τα κριτήρια για την εξέλιξη στην επόμενη βαθμίδα καθορίζονται με λεπτομέρεια στην ισχύουσα νομοθεσία. Σε κάθε περίπτωση το Τμήμα αναμένει από τα μέλη ΔΕΠ:

- να αναπτύξουν ερευνητικό έργο υψηλής ποιότητας στο γνωστικό τους αντικείμενο το οποίο να είναι δημοσιευμένο σε διεθνούς κύρους ερευνητικά περιοδικά και συνέδρια με κρίση αναγράφοντας το affiliation του Τμήματος και του Ιδρύματος.
- να φέρουν εις πέρας το διδακτικό έργο που τους έχει ανατεθεί με ποιοτικό τρόπο όπως προκύπτει και από τις αξιολογήσεις των φοιτητών (λαμβάνοντας υπόψη και την φύση του μαθήματος).
- να εκτελούν το διοικητικό έργο που τους έχει ανατεθεί είτε ατομικά είτε στα πλαίσια των επιτροπών του Τμήματος και να αναλαμβάνουν πρωτοβουλίες για την περαιτέρω βελτίωση του Τμήματος.

# 16. Υπάρχουν ευκαιρίες για συμμετοχή σε επιτροπές του τμήματος ή του πανεπιστημίου;

Μέρος του διοικητικού έργου είναι η ενεργός συμμετοχή σε επιτροπές του Τμήματος και του Ιδρύματος. Γίνεται μία προσπάθεια να υπάρχει μία ισοκατανομή των αρμοδιοτήτων έτσι ώστε όλοι να συμμετέχουν στην διοίκηση.

# 17. Ποιες δυνατότητες προσφέρονται για περαιτέρω εκπαίδευση και επαγγελματική ανάπτυξη;

Υπάρχουν διάφορα προγράμματα σε ιδρυματικό επίπεδο που μπορούν να αξιοποιηθούν για την περαιτέρω εκπαίδευση (π.χ. ανταλλαγή προσωπικού μέσω του προγράμματος Erasmus+ κτλ). Παράλληλα το Κέντρο Υπεύθυνης και Βιώσιμης Καινοτομίας και Επιχειρηματικότητας του Χαροκοπείου Πανεπιστημίου δημιουργήθηκε με στόχο την ενημέρωση και εκπαίδευση σε θέματα καινοτομίας και επιχειρηματικότητας και απευθύνεται και στα μέλη ΔΕΠ. Τέλος το Κέντρο Υποστήριξης Διδασκαλίας & Μάθησης (ΚΕ.ΔΙ.ΜΑ.) έχει ως στόχο την υποστήριξη των μελών ΔΕΠ και των διδασκόντων για την βελτίωση του διδακτικού έργου στο Χαροκόπειο Πανεπιστήμιο.

# 18. Υπάρχουν συγκεκριμένες στρατηγικές για τη δημοσίευση ερευνητικών εργασιών σε υψηλού επιπέδου συνέδρια ή περιοδικά;

Στο στρατηγικό πλάνο της έρευνας όπως έχει εγκριθεί το 2024 αναγνωρίζει ως KPI την αύξηση παραγόμενων δημοσιεύσεων σε αναγνωρισμένα περιοδικά (Scopus) στους τομείς έρευνας που προτείνονται. Επίσης για την απονομή διδακτορικού διπλώματος απαιτούνται σύμφωνα με το κανονισμό διδακτορικών σπουδών τουλάχιστον δύο δημοσιεύσεις σε περιοδικά υψηλής απήχησης.

# 19. Ποια είναι η διαδικασία για την κατάθεση και έγκριση νέων μαθημάτων ή αλλαγών στο πρόγραμμα σπουδών;

Κάθε μέλος ΔΕΠ μπορεί εάν το επιθυμεί να προτείνει νέα μαθήματα:

- στην Επιτροπή Προγραμμάτων Σπουδών η οποία είναι αρμόδια να εισηγηθεί τις νέες προσθήκες στο προπτυχιακό πρόγραμμα σπουδών.
- στις Συντονιστικές Επιτροπές των μεταπτυχιακών προγραμμάτων σπουδών που είναι αρμόδιες να εισηγηθούν αλλαγές στο μεταπτυχιακό πρόγραμμα σπουδών.

# 20. Ποιος είναι ο ρόλος του ΔΕΠ στις συνελεύσεις της Σχολής και πόσο συχνά γίνονται αυτές;

Σύμφωνα με την νομοθεσία η συμμετοχή των μελών ΔΕΠ στις συνεδριάσεις της συνέλευσης της Σχολής είναι υποχρεωτικές εκτός εάν έχουν λάβει άδεια μετακίνησης. Οι αποφάσεις στις συνελεύσεις αφορούν το σύνολο των αποφάσεων που σχετίζονται με τη διοίκηση, οπότε είναι σημαντικό να υπάρχει ενεργή συμμετοχή στις συνελεύσεις. Οι συνελεύσεις γίνονται κάθε Πέμπτη 12.00-15.00 συνήθως σε μηνιαία βάση.

# 21. Ποιες είναι οι κύριες ευθύνες που αφορούν τη συμμετοχή σε επιτροπές και ομάδες εργασίας;

Οι αρμοδιότητες των επιτροπών του Τμήματος καταγράφονται στο διαδικτυακό τόπο του Τμήματος σε αυτή την διεύθυνση.

# 22. Ποια είναι η πολιτική του τμήματος για την κατανομή πόρων (π.χ. χρηματοδότηση για συνέδρια, εξοπλισμό) και με ποιο τρόπο μπορεί να γίνει αίτηση για αυτά;

Πέρα από την χρηματοδότηση μέσω ερευνητικών έργων, υπάρχει η δυνατότητα κάλυψης εξόδων ταξιδίων και από τα έσοδα των μεταπτυχιακών προγραμμάτων για την παρουσίαση εργασιών σε διεθνή συνέδρια. Η αίτηση γίνεται μέσω της πλατφόρμας Onestop (στην κατηγορία “Άδειες”). Το Τμήμα προσπαθεί να προσφέρει στα μέλη του πρόσβαση σε κεντρικό υπολογιστικό εξοπλισμό όπως αναφέρθηκε και σε παραπάνω απάντηση. Σε κάθε περίπτωση αιτήματα για εξοπλισμό μπορούν να ικανοποιηθούν από πόρους ερευνητικών προγραμμάτων και μεταπτυχιακών προγραμμάτων σπουδών.

# 23. Υπάρχουν προγράμματα κινητικότητας ή συνεργασίας με άλλα πανεπιστήμια ή ερευνητικά κέντρα στην Ελλάδα ή στο εξωτερικό;

Στο Χαροκόπειο Πανεπιστήμιο υπάρχουν προγράμματα κινητικότητας και συνεργασίας με άλλα πανεπιστήμια και ερευνητικά κέντρα, τόσο στην Ελλάδα όσο και στο εξωτερικό. Ιδιαίτερα, το Γραφείο ERASMUS διαδραματίζει σημαντικό ρόλο στη διεθνοποίηση του Πανεπιστημίου, προωθώντας ισχυρές ακαδημαϊκές συνεργασίες με στρατηγικούς εταίρους εντός και εκτός Ευρωπαϊκού Χώρου Ανώτατης Εκπαίδευσης. Μέσα από το πρόγραμμα ERASMUS, το Χαροκόπειο Πανεπιστήμιο υποστηρίζει την κινητικότητα φοιτητών, καθηγητών και προσωπικού, διευκολύνοντας την ανταλλαγή γνώσεων και εμπειριών. Αυτές οι δράσεις ενισχύουν την ακαδημαϊκή συνεργασία, δίνοντας τη δυνατότητα στους συμμετέχοντες να επωφεληθούν από τις ευκαιρίες που προσφέρουν τα ευρωπαϊκά εκπαιδευτικά προγράμματα.

# 24. Υπάρχουν δυνατότητες συμμετοχής σε κοινά ερευνητικά έργα με τη βιομηχανία;

Δεν υπάρχει περιορισμός από το Τμήμα σε ότι αφορά συμμετοχή ιδιωτικών φορέων σε προγράμματα ερευνητικών έργων. Σε κάθε περίπτωση η έγκριση συμμετοχής σε κάθε ερευνητική πρόταση γίνεται από την Συνέλευση της Σχολής.

# 25. Ποια είναι η διαδικασία για την υποβολή προτάσεων συνεργασίας με εξωτερικούς φορείς, όπως εταιρείες ή δημόσιους οργανισμούς;

H συνεργασία με εξωτερικούς φορείς προϋποθέτει την υπογραφή ενός μνημονίου συνεργασίας μεταξύ του ιδρύματος και του συγκεκριμένου φορέα το οποίο εξειδικεύει την μορφή της συνεργασίας και τον ρόλο της κάθε πλευράς. Η υπογραφή του μνημονίου γίνεται από την Συνέλευση Σχολής και στη συνέχεια από την Σύγκλητο.

# 26.

Υπάρχει συγκεκριμένο πλαίσιο για την αξιοποίηση των ερευνητικών αποτελεσμάτων σε πρακτικές εφαρμογές ή τη δημιουργία τεχνοβλαστών; Tο Κέντρο Υπεύθυνης και Βιώσιμης Καινοτομίας και Επιχειρηματικότητας του Χαροκοπείου Πανεπιστημίου έχει ως στόχο την ενημέρωση και εκπαίδευση σε θέματα καινοτομίας και επιχειρηματικότητας και απευθύνεται και στα μέλη ΔΕΠ υποστηρίζοντας τέτοιου είδους δράσεις. Διαβάστε περισσότερα εδώ.

# 27.

Υπάρχει πολιτική υποστήριξης για νέους καθηγητές, όπως mentoring; Η πολιτική υποστήριξης νέων καθηγητών του Τμήματος Πληροφορικής και Τηλεματικής στοχεύει στην ομαλή ένταξή τους στο ακαδημαϊκό περιβάλλον και την επαγγελματική τους ανάπτυξη. Περιλαμβάνει mentoring, όπου κάθε νέος καθηγητής καθοδηγείται από έναν έμπειρο συνάδελφο, ενώ υποστηρίζεται στην ερευνητική και διδακτική του εξέλιξη μέσω εκπαιδευτικών σεμιναρίων και σύνδεσης με ερευνητικές ομάδες. Στις διαδικασίες εξέλιξης σε επόμενη βαθμίδα γίνεται αξιολόγηση της προόδου τους και ενσωμάτωση στις ακαδημαϊκές και διοικητικές διαδικασίες του Τμήματος, με στόχο τη διαρκή βελτίωση και εξέλιξή τους.

# 28.

Πώς οργανώνονται τα σεμινάρια ή οι διαλέξεις από εξωτερικούς ομιλητές, και μπορεί κάποιος να προτείνει έναν ομιλητή; Όσοι συνάδελφοι θέλουν να προτείνουν κάποιο εξωτερικό ομιλητή μπορούν να συνεννοηθούν με την γραμματεία ώστε να βρεθεί κατάλληλος τόπος και χρόνος για την παρουσίαση.

# 29.

Ποιος είναι ο βαθμός εμπλοκής του ΔΕΠ στην καθοδήγηση ερευνητικών ομάδων φοιτητών; Κάθε μέλος ΔΕΠ μπορεί να οργανώσει και να καθοδηγήσει φοιτητές είτε μέσω πτυχιακής/διπλωματικής εργασίας, είτε μέσω εργασιών μαθήματος είτε με την οργάνωση ερευνητικών ομάδων με τακτικές συναντήσεις και παρουσίαση ερευνητικών αποτελεσμάτων.

# 30.

Πώς προσεγγίζεται η αξιολόγηση της διδακτικής μεθόδου και η ανατροφοδότηση από τους φοιτητές; Στο τέλος κάθε εξαμήνου αποστέλλονται ηλεκτρονικά τα ερωτηματολόγια αξιολόγησης των μαθημάτων στους φοιτητές που τα έχουν δηλώσει. Είναι πολιτική του Τμήματος στην διάλεξη αμέσως μετά την αποστολή των ερωτηματολογίων και στην επόμενη να δίνεται ο απαραίτητος χρόνος για να συμπληρωθούν τα ερωτηματολόγια εντός της αιθούσης (μέσω κινητών τηλεφώνων) ή στα εργαστήρια του Τμήματος. Όλοι οι διδάσκοντες θα πρέπει να ακολουθούν αυτή την πολιτική σε όλα τα προγράμματα σπουδών. Σημειώνεται ότι η στατιστική επεξεργασία των αποτελεσμάτων αναρτάται στον ιστότοπο του Τμήματος.

# 31.

Υπάρχουν πλαίσια για τη συνεργασία με φοιτητές σε ερευνητικά έργα; Το ίδρυμα έχει θεσπίσει την διαδικασία των εσωτερικών προσκλήσεων που απευθύνονται αποκλειστικά σε φοιτητές του ιδρύματος για την κάλυψη θέσεων εργασίας σε ερευνητικά έργα, στην περίπτωση φυσικά που επιτρέπεται από τον οδηγό εφαρμογής του ερευνητικού έργου.

# 32.

Υπάρχουν προγράμματα πρακτικής άσκησης ή συνεργασίας με εταιρείες για την επαγγελματική εμπειρία των φοιτητών; Στο 6ο και το 8ο εξάμηνο οι φοιτητές έχουν τη δυνατότητα να συμμετέχουν στην πρακτική άσκηση που πραγματοποιείται σε συνεργασία με φορείς του ιδιωτικού και του δημόσιου τομέα. Σε περίπτωση όπου κάποιος συνάδελφος επιθυμεί να προτείνει κάποιον επιπλέον φορέα πρακτικής άσκησης μπορεί να το κάνει στην γραμματεία αναφέροντας και ένα σημείο επαφής στον φορέα αυτό.

# 33. Ποιο είναι το κλίμα συνεργασίας μεταξύ των μελών ΔΕΠ του τμήματος και πώς ενθαρρύνονται οι κοινές ερευνητικές προσπάθειες;

Το Τμήμα προωθεί την καλλιέργεια της συνέργειας μεταξύ των μελών ΔΕΠ με την λογική του “research along peers”: Δηλαδή κάθε μέλος ΔΕΠ, ανάλογα με τα ερευνητικά του ενδιαφέροντα μπορεί να συνεργάζεται με οποιοδήποτε άλλο συνάδελφο χωρίς περιορισμούς. Αυτό έχει ως αποτέλεσμα την καλλιέργεια και διατήρηση ενός πολύ καλού κλίματος μεταξύ των μελών ΔΕΠ το οποίο το Τμήμα.

# 34. Υπάρχει οργανωμένη υποστήριξη για τη διαχείριση του φόρτου εργασίας και τη διασφάλιση ισορροπίας μεταξύ εργασίας και προσωπικής ζωής;

H Δομή Υποστήριξης Προσωπικού και Φοιτητικού Πληθυσμού παρέχει οργανωμένη υποστήριξη τόσο στο προσωπικό όσο και στον φοιτητικό πληθυσμό του σχετικά σε θέματα που άπτονται βασικών δράσεων της ακαδημαϊκής ζωής και καθημερινότητας και τα οποία χρήζουν ψυχολογικής και παιδαγωγικής ενίσχυσης. Η Δομη περιλαμβάνει το Κέντρο Ψυχολογικής και Συμβουλευτικής Υποστήριξης (ΚΕ.ΨΥ.Σ.Υ), το Κέντρο Υποστήριξης Διδασκαλίας και Μάθησης (ΚΕ.ΔΙ.ΜΑ.) και το το Κέντρο Διασφάλισης και Ενίσχυσης της Ισότητας (ΚΕ.Δ.ΕΝ.Ι.).

# 35. Ποιες είναι οι προσδοκίες για τη συμβολή στη διοίκηση του τμήματος σε σχέση με τις ακαδημαϊκές ευθύνες;

Η διατήρηση του υψηλού επιπέδου του Τμήματος και η διατήρηση του εξαιρετικού κλίματος βασίζεται στην όσο το δυνατόν δικαιότερη κατανομή του διοικητικού φόρτου τόσο σε επίπεδο μονοπρόσωπων οργάνων (π.χ. Κοσμήτορας, διευθυντές μεταπτυχιακών προγραμμάτων και άλλα) όσο και στις Επιτροπές του Τμήματος. Είναι σημαντικό κάθε μέλος ΔΕΠ να φέρει εις πέρας αποδοτικά το διοικητικό έργο που του αναλογεί και να συνεισφέρει με αυτό τον τρόπο στο κοινό στόχο της περαιτέρω ανάπτυξης του Τμήματος.

# 36. Ποιες είναι οι προσδοκίες από άποψη α) ερευνητικών δημοσιεύσεων, β) συμμετοχής σε έργα, και γ) προσέλκυσης χρηματοδότησης για τα μέλη ΔΕΠ αναλόγως βαθμίδας;

Τα κριτήρια για την εξέλιξη στην επόμενη βαθμίδα καθορίζονται με λεπτομέρεια στην ισχύουσα νομοθεσία. Η συμμετοχή του Τμήματος σε ερευνητικά έργα αποτελεί ένας από τους βασικούς πυλώνες ανάπτυξης του και για την προσέλκυση και υποστήριξη υποψηφίων διδακτόρων και μεταδιδακτόρων και σαφώς λαμβάνονται υπόψη στις διαδικασίες κρίσεις.

# 37. Ποια είναι η διαδικασία προσέλκυσης και εγγραφής νέων διδακτορικών φοιτητών υπό την καθοδήγηση κάποιου μέλους ΔΕΠ;

Η επιλογή υποψηφίων διδακτόρων γίνεται μέσω πρόσκλησης την οποία αξιολογεί μία επιτροπή που ορίζεται από την Συνέλευση Σχολής. Σύμφωνα με την τρέχουσα νομοθεσία οι υποψήφιοι πρέπει να είναι κάτοχοι μεταπτυχιακού διπλώματος. Η εγγραφή των υποψήφιων διδακτόρων γίνεται επίσης κατόπιν απόφασης της Συνέλευσης Σχολής.

# 38. Ποια είναι η διαδικασία για την απόκτηση κάποιου επιπλέον εξοπλισμού γραφείου (π.χ. εκτυπωτής, τηλεφωνική συσκευή, ή μικροέπιπλα, κτλ.) ή και software (π.χ. μέσω Delos365);

Σε ότι αφορά τους εκτυπωτές του διδακτικού προσωπικού το Τμήμα συντηρεί πολυμηχανήματα σε κάθε όροφο και οι διδάσκοντες μπορούν να χρησιμοποιούν αυτά. Τυχόν ανάγκες σε μικροέπιπλα καλύπτονται είτε από πόρους του τακτικού εξοπλισμού, είτε των μεταπτυχιακών προγραμμάτων σπουδών. Τηλεφωνική συσκευή παρέχεται από το κέντρο δικτύων του Πανεπιστημίου. Τα μέλη της ακαδημαικής κοινότητας του Χαροκοπείου έχουν πρόσβαση τόσο στη σουίτα Google Workspace (απευθείας μέσω του ιδρύματος χρησιμοποιώντας το @hua.gr λογαριασμός τους) όσο και στο Office365 (μέσω της υπηρεσίας Delos του ΕΔΥΤΕ).

# 39. Ποια είναι η διαδικασία για την έγκριση μετακινήσεων των μελών ΔΕΠ (αίτηση για άδεια, αποζημίωση, κτλ.);

Σε περίπτωση ανάγκης μετακίνησης ενός μέλους του μόνιμο διδακτικού προσωπικού εκτός έδρας (σε Ελλάδα ή εξωτερικό) θα πρέπει να υποβάλλεται αίτημα για έγκριση από τον Κοσμήτορα της Σχολής μέσω της ηλεκτρονικής πλατφόρμας Onestop. Στη συνέχεια εκδίδεται η σχετική βεβαίωση του Κοσμήτορα από την γραμματεία του Τμήματος.

Σε περίπτωση όπου η κάλυψη της μετακίνησης γίνεται από ερευνητικό έργο, θα πρέπει να γίνουν οι κατάλληλες διαδικασίες και στον ΕΛΚΕ του ιδρύματος μέσω της αντίστοιχης πλατφόρμας της υπηρεσίας (ανάληψη υποχρέωσης) και να πραγματοποιηθούν τα κατάλληλα βήματα της διαδικασίας από τον ΕΛΚΕ (ανάρτηση στην Διαύγεια κτλ). Το Τμήμα δεν εμπλέκεται στις διαδικασίες αυτές.

# 40. Υπάρχουν κάποιες βέλτιστες πρακτικές για την οργάνωση των μαθημάτων στο e-class; Οι φοιτητές των παλαιότερων ετών πρέπει να απεγγράφονται από τον διδάσκοντα;

Στο eclass κάθε μάθημα θα έχει όσο το δυνατόν πληρέστερη περιγραφή που να συνάδει με τις περιγραφές ECTS. Θα πρέπει να αναφέρεται με σαφήνεια ο τρόπος αξιολόγησης, το περιεχόμενο του μαθήματος, η μαθησιακοί στόχοι, η βιβλιογραφία και τα προαπαιτούμενα.

# 41. Ποιες είναι οι σελίδες που πρέπει να γνωρίζει και να έχει πρόσβαση κάθε μέλος ΔΕΠ

Η μεγάλη πλειοψηφία των διαδικασιών του τμήματος που απευθύνεται στα μέλη ΔΕΠ έχει συγκεντρωθεί στην εννοία πλατφόρμα Onestop όπου εκεί μπορούμε να κάνουμε:

- Διαχείριση διπλωματικών/πτυχιακών (πρόταση θεμάτων και βαθμολογία)
- Υποβολή timesheet για υπογραφή
- Αιτήματα για έγκριση υλοποίησης ή υποβολής ερευνητικής πρότασης
- Αιτήματα άδειων μετακίνησης
- Αλλαγή περιγραφών ECTS
- Καταγραφή συνεργατών και αιτήματα για θέσεις εργασίας

Η παρακολούθηση της προόδου των υποψηφίων διδακτόρων γίνεται από την πλατφόρμα myPhD, σε αυτό το σύνδεσμο.

Στο σύστημα του φοιτητολογίου μπορούμε να καταχωρούμε τις βαθμολογίες των μαθημάτων.

Η πλατφόρμα του eclass είναι διαθέσιμη σε αυτό το σύνδεσμο.

Το σύνολο των μελών της ακαδημαϊκής κοινότητας έχει πρόσβαση στην πλατφόρμα nextcloud σε αυτό το σύνδεσμο καθώς και στην πλατφόρμα rocketchat σε αυτό το σύνδεσμο.

Η διαχείριση του λογαριασμού γίνεται μέσα από την πλατφόρμα myaccount σε αυτό το σύνδεσμο.

Η πλατφόρμα του ΕΛΚΕ για την διαχείριση προγραμμάτων είναι σε αυτόν το σύνδεσμο.

# 42. Πόσοι φοιτητές εισάγονται περίπου στο Τμήμα κάθε χρόνο; Πόσοι φοιτητές δηλώνουν συνήθως σε ένα προπτυχιακό μάθημα;

Ετησίως εγγράφονται 150 νέοι φοιτητές στο προπτυχιακό πρόγραμμα σπουδών. Στα υποχρεωτικά μαθήματα ο αριθμός των δηλώσεων είναι της τάξης των 250-350 φοιτητές (καθότι το δηλώνουν και φοιτητές προηγούμενων ετών που δεν έχουν εξεταστεί επιτυχώς).

# 43. Είναι υποχρεωτική η πτυχιακή εργασία για την απόκτηση πτυχίου; Τι διάρκεια έχουν και πόσες πτυχιακές εργασίες προτείνει κάθε μέλος ΔΕΠ;

Η πτυχιακή εργασία και η διπλωματική εργασία είναι υποχρεωτική για το προπτυχιακό και το μεταπτυχιακό πρόγραμμα σπουδών αντίστοιχα. Σε ότι αφορά το προπτυχιακό πρόγραμμα σπουδών η μέγιστη διάρκεια εκπόνησης είναι ένας χρόνος. Κάθε μέλος ΔΕΠ πρέπει να προτείνει τουλάχιστον 5 θέματα πτυχιακών εργασιών.

# 44. Υπάρχει συγκεκριμένο πλαίσιο/ διαδικασία για την αξιολόγηση των πτυχιακών και διπλωματικών εργασιών;

Η αξιολόγηση της Πτυχιακής Εργασίας στο Τμήμα Πληροφορικής και Τηλεματικής βασίζεται σε ένα σύνολο κριτηρίων που αφορούν τόσο το περιεχόμενο όσο και την παρουσίαση της εργασίας. Πιο συγκεκριμένα, η αξιολόγηση γίνεται με βάση τα εξής σημεία:

- Πληρότητα Περιεχομένου σε Σχέση με τα Βήματα και τη Δομή: Η εργασία πρέπει να ακολουθεί την προκαθορισμένη δομή, όπως περιγράφεται στον κανονισμό. Η δομή περιλαμβάνει συγκεκριμένα τμήματα όπως η περίληψη, η εισαγωγή, το κυρίως κείμενο, τα συμπεράσματα, η βιβλιογραφία, κ.λπ. Κάθε ένα από αυτά τα τμήματα πρέπει να περιέχει τις απαιτούμενες πληροφορίες. Η εισαγωγή θα πρέπει να περιλαμβάνει την παρουσίαση του προβλήματος, τη μεθοδολογική προσέγγιση, την ανάλυση της υπάρχουσας κατάστασης στον τομέα, και μια συνοπτική παρουσίαση των αποτελεσμάτων. Το κυρίως κείμενο πρέπει να αναλύει εκτενώς τις μεθοδολογίες και τα συστήματα που αναπτύχθηκαν, ενώ τα συμπεράσματα θα πρέπει να συνοψίζουν τα ευρήματα της έρευνας και να προσφέρουν προτάσεις για μελλοντική έρευνα.
- Βαθμός Ανταπόκρισης στις Απαιτήσεις του Θέματος: Η εργασία πρέπει να ανταποκρίνεται πλήρως στο θέμα που έχει επιλεχθεί και εγκριθεί από τον επιβλέποντα. Αυτό σημαίνει ότι το περιεχόμενο της εργασίας πρέπει να είναι σχετικό με το ζήτημα που εξετάζεται, να παρουσιάζει σαφή και ολοκληρωμένη μεθοδολογία και να προσφέρει ουσιαστικά αποτελέσματα και συμπεράσματα. Η εργασία θα πρέπει να αναπτύσσει σε βάθος το αντικείμενο έρευνας και να παρέχει μια καλά τεκμηριωμένη και δομημένη λύση ή ανάλυση.
- Επιτυχής Προφορική Παρουσίαση και Εξέταση: Εκτός από το γραπτό κείμενο, σημαντικό ρόλο στην αξιολόγηση παίζει και η προφορική παρουσίαση της Πτυχιακής Εργασίας. Ο φοιτητής καλείται να παρουσιάσει τα βασικά σημεία της έρευνάς του με σαφήνεια και να είναι σε θέση να απαντήσει σε ερωτήσεις της εξεταστικής επιτροπής. Η παρουσίαση πρέπει να δείχνει κατανόηση του θέματος, συνοχή και ικανότητα να διατυπώνει τα αποτελέσματα και τη σημασία τους. Η επιτυχής προφορική εξέταση αξιολογεί τόσο τη γνώση του φοιτητή πάνω στο αντικείμενο όσο και την ικανότητα του να επικοινωνεί αποτελεσματικά τις ιδέες του.

Συνολικά, η αξιολόγηση βασίζεται στην ολοκληρωμένη και επιστημονικά τεκμηριωμένη προσέγγιση του φοιτητή στο θέμα, στην πληρότητα και σαφήνεια του περιεχομένου, καθώς και στην ικανότητα του να παρουσιάσει και να υπερασπιστεί την εργασία του.

# 45. Από που θα ενημερωθει το νέο μέλος ΔΕΠ για τις διαδικασίες διαχείρισης ερευνητικού προγράμματος (ειδικά εάν είναι επιστημονικός υπεύθυνος ερευνητικού έργου);

Σε αυτό το σύνδεσμο περιγράφονται οι διάφορες διαδικασίες διαχείρισης του ενός ερευνητικού έργου.

# 46 Ποια είναι τα θέματα που χρειάζεται να συζητηθούν στη Συνέλευση Τμήματος;

Σύμφωνα με την ισχύουσα νομοθεσία υπάρχουν μία σειρά από ζητήματα που αποφασίζονται σε επίπεδο συνέλευσης και αφορούν:

- τη γενική εκπαιδευτική και ερευνητική πολιτική του Τμήματος
- το αναπτυξιακό σχέδιο του Τμήματος
- τον εσωτερικό κανονισμό του Τμήματος
- το μητρώο γνωστικών αντικειμένων
- το μητρώο εσωτερικών και εξωτερικών εκλεκτόρων για την εκλογή και εξέλιξη των μελών ΔΕΠ
- παρέχει γνώμη για την ίδρυση, συγχώνευση, κατάτμηση, μετονομασία, μεταβολή επιστημονικού πεδίου ή κατάργηση Τομέων του Τμήματος
- το προγραμματισμός προσλήψεων μελών Δ.Ε.Π./ ΕΔΙΠ
- τη μεταβολή γνωστικού αντικειμένου μέλους Δ.Ε.Π.
- την ίδρυση πανεπιστημιακών εργαστηρίων
- τις αναθέσεις διδασκαλίας
- τα μέλη των ιδρυματικών επιτροπών
- την ίδρυση, τροποποίηση ή κατάργηση προγραμμάτων σπουδών
- τους οδηγούς σπουδών προγράμματος σπουδών
- τον κατάλογο των συγγραμμάτων που διανέμονται
- τους τίτλους σπουδών των προγραμμάτων σπουδών
- την απονομή του τίτλου Ομότιμου και Επίτιμου Καθηγητή και Επίτιμου Διδάκτορα
- την ένταξη μέλους Δ.Ε.Π. σε καθεστώς μερικής απασχόλησης και τη χορήγηση επιστημονικής άδειας, αδειών άνευ αποδοχών
- τις ανάγκες του Τμήματος σε πρόσθετο διδακτικό προσωπικό
- την πρόσκληση και επιλογή των Επισκέπτες Καθηγητές
- την προκήρυξη τις θέσεις εντεταλμένων διδασκόντων
- την ανάθεση σε μεταπτυχιακούς/διδακτορικούς φοιτητές επικουρικού διδακτικού έργου
- χορήγηση υποτροφιών αριστείας και ανταποδοτικές υποτροφίες προς τους φοιτητές των προγραμμάτων σπουδών του Τμήματος
- αναζήτηση πάσης φύσεως χρηματοδοτήσεων, δωρεών, κτλ
- τη συγκρότηση επιτροπών για τη μελέτη ή διεκπεραίωση συγκεκριμένων θεμάτων που εμπίπτουν στις αρμοδιότητές της
- την κατάθεση ερευνητικών προτάσεων και την υλοποίηση ερευνητικών έργων που κατατίθενται από μέλη του Τμήματος.
- τις προσκλήσεις για την εισδοχή νέων υποψηφίων διδακτόρων και την εγγραφή τους.