

# Γραμματεία Πρακτικής Άσκησης Π.Π.Σ.

Ομήρου 9, Ταύρος

τηλ: 210 9549460,444

email: it_intern@hua.gr

# Κανονισμός Πρακτικής Άσκησης Π.Π.Σ.


# Άρθρο 1. Γενικά

Οι φοιτητές/-τριες δύνανται να πραγματοποιούν Πρακτική Άσκηση (ΠΑ) σε φορείς υποδοχής, οι οποίοι μπορεί να είναι δημόσιες υπηρεσίες, Nομικά Πρόσωπα Ιδιωτικού και Δημοσίου Δικαίου, Οργανισμοί Τοπικής Αυτοδιοίκησης α’ και β’ βαθμού και επιχειρήσεις, υπό την εποπτεία διδάσκοντος/-ουσας του προγράμματος σπουδών, εφόσον αυτή περιλαμβάνεται στο οικείο Πρόγραμμα Σπουδών και με τον τρόπο που ορίζεται στο αντίστοιχο πρόγραμμα Πρακτικής Άσκησης. Η Πρακτική Άσκηση (ΠΑ) δύναται να διεξάγεται και σε φορείς της αλλοδαπής, εφόσον καθίσταται εφικτή η εποπτεία της εκπαιδευτικής διαδικασίας. Για την Πρακτική Άσκηση (ΠΑ) φοιτητών/-τριών συνάπτεται σύμβαση Πρακτικής Άσκησης (ΠΑ) μεταξύ του Ανώτατου Εκπαιδευτικού Ιδρύματος (Α.Ε.Ι.) του/της φοιτητή/-τριας και του φορέα υποδοχής. Η επιτυχής ολοκλήρωση της Πρακτικής Άσκησης (ΠΑ) συνεπάγεται την απονομή του αριθμού των πιστωτικών μονάδων ECTS, που καθορίζονται με απόφαση της Συνέλευσης Σχολής Ψηφιακής Τεχνολογίας (ΣΣΨΤ).

Με απόφαση της Συγκλήτου εγκρίνεται ο Κανονισμός Πρακτικής Άσκησης (ΠΑ), που αποτελεί διακριτό τμήμα του εσωτερικού κανονισμού λειτουργίας του ΑΕΙ. Με τον Κανονισμό καθορίζονται θέματα σχετικά με τον συντονισμό, τη λειτουργία, την οργάνωση, την υλοποίηση, την εποπτεία και την αξιολόγηση της Πρακτικής Άσκησης (ΠΑ) ανά πρόγραμμα σπουδών, τον καθορισμό του/της Ιδρυματικού/ής Υπεύθυνου/-ης της Πρακτικής Άσκησης, τις αρμοδιότητες του/της Υπεύθυνου/-ης Πρακτικής Άσκησης, της Επιτροπής Πρακτικής Άσκησης και των Εποπτών/-τριών, τα δικαιώματα και τις υποχρεώσεις των ασκούμενων φοιτητών/-τριών, τη συνεργασία με τους φορείς υποδοχής και τις υποχρεώσεις τους, τη διαδικασία αλλαγής φορέων υποδοχής, το πρότυπο της σύμβασης πρακτικής άσκησης, τη διευκόλυνση των φοιτητών/-τριών με αναπηρία και ειδικές εκπαιδευτικές ανάγκες κατά τη διεξαγωγή της Πρακτικής Άσκησης (ΠΑ), καθώς και κάθε άλλο αναγκαίο θέμα σχετικά με το πρόγραμμα της Πρακτικής Άσκησης (ΠΑ).

# Άρθρο 2. Σκοπός και Διάρκεια

Η Πρακτική Άσκηση (ΠΑ) του Τμήματος Πληροφορικής και Τηλεματικής διεξάγεται σε προαιρετική βάση, κατά τη διάρκεια φοίτησης στο Προπτυχιακό Πρόγραμμα Σπουδών (ΠΠΣ) και λαμβάνει χώρα σε συγκεκριμένες ημερομηνίες όπως ορίζονται κάθε χρόνο από την ΣΣΨΤ. Με απόφαση της ΣΣΨΤ καθορίζονται και οι λεπτομέρειες σχετικά με τη διεξαγωγή της Πρακτικής Άσκησης (ΠΑ), οι ώρες που αντιστοιχούν σε ανθρωπομήνα πλήρους απασχόλησης και η χρονική περίοδος υλοποίησής της σύμφωνα με τις ανάγκες και τις απαιτήσεις του ΠΠΣ.

Σε κάθε περίπτωση η πρακτική άσκηση πλήρους διάρκειας δεν υπολείπεται των είκοσι ωρών και δεν υπερβαίνει τις 40 ώρες εβδομαδιαίως.

Η Πρακτική Άσκηση (ΠΑ) πραγματοποιείται σε δύο (2) μήνες πλήρους απασχόλησης ή τέσσερις (4) μήνες ημιαπασχόλησης, όπως ορίζεται από την κείμενη νομοθεσία. Η υλοποίηση Πρακτικής Άσκησης (ΠΑ) πλήρους διάρκειας και απασχόλησης είναι ασυμβίβαστη με ταυτόχρονη πλήρους απασχόλησης εργασία.

Η Πρακτική Άσκηση (ΠΑ) περιλαμβάνει μια σειρά εκπαιδευτικών διαδικασιών με σαφείς στόχους και προκαθορισμένες στρατηγικές αξιολόγησης με στόχο την απόκτηση εργασιακής εμπειρίας και την ανάπτυξη δεξιοτήτων στον τομέα της Πληροφορικής και της Τηλεματικής. Οι φοιτητές/-τριες του ΠΠΣ συμμετέχουν σε εργασίες και δραστηριότητες στους Φορείς ΠΑ, εισάγουν νέες ιδέες και προοπτικές, ενώ παράλληλα εργάζονται σύμφωνα με τους όρους εργασίας των φορέων απασχόλησης και διαχειρίζονται τις καταστάσεις και τα προβλήματα στα οποία εκτίθενται.

Επίσης, μέσω αυτής της διαδικασίας, προωθείται και η σύνδεση του Τμήματος Πληροφορικής και Κανονισμός Πρακτικής Άσκησης Π.Π.Σ.

Τηλεματικής με την αγορά εργασίας.

Η ολοκλήρωση του Προγράμματος και η επιτυχής επίδοση των ασκούμενων, αποδίδουν δέκα (10) πιστωτικές μονάδες (ECTS), που έχουν κατανεμηθεί με απόφαση των αρμοδίων οργάνων του Τμήματος και αντικαθιστούν δύο (2) μαθήματα επιλογής εαρινού εξαμήνου. Ο κωδικός της ΠΑ στο Προπτυχιακό Πρόγραμμα Σπουδών είναι ΠΑ6/ ΠΑ8.

Με το πέρας της διαδικασίας οι φοιτητές/-τριες θα έχουν καταφέρει να αφομοιώσουν με αποδοτικότερο τρόπο τις γνώσεις που έλαβαν κατά τη διάρκεια των σπουδών τους, εφαρμόζοντάς τες σε ένα επαγγελματικό πλαίσιο.

# Άρθρο 3. Οργάνωση και Εποπτεία Πρακτικής Άσκησης

Η Πρακτική Άσκηση (ΠΑ) του Χαροκοπείου Πανεπιστημίου, ως δράση, οργανώνεται και συντονίζεται κεντρικά από το Γραφείο Πρακτικής Άσκησης του Πανεπιστημίου, που εντάσσεται στο Κέντρο Εξυπηρέτησης Φοιτητών/τριών (ΚΕΦ). Οι υπηρεσίες που παρέχει το Γραφείο Πρακτικής Άσκησης του Πανεπιστημίου καθώς και οι αρμοδιότητές του/της Ιδρυματικά Υπευθύνου/-ης ορίζονται στον Κανονισμό Σπουδών του Πανεπιστημίου και στον Κανονισμό Πρακτικής Άσκησης του Πανεπιστημίου. Σε επίπεδο ΠΠΣ του Τμήματος, η Πρακτική Άσκηση (ΠΑ) συντονίζεται από τον/την Υπεύθυνο/-η Πρακτικής Άσκησης Τμήματος, που προΐσταται σε μια τριμελή Επιτροπή Πρακτικής Άσκησης του Τμήματος.

Με απόφαση της ΣΣΨΤ ορίζεται ο/η Υπεύθυνος/-η της Πρακτικής Άσκησης (ΠΑ), η Επιτροπή Πρακτικής Άσκησης (ΠΑ) και η Επιτροπή Ενστάσεων Πρακτικής Άσκησης (ΠΑ), οι οποίοι συνεργάζονται με τον Ιδρυματικό Υπεύθυνο της Πρακτικής Άσκησης (ΠΑ) και το Γραφείο Πρακτικής Άσκησης (ΠΑ) του Πανεπιστημίου για την οργάνωση και εποπτεία της διαδικασίας.

Ο/Η Υπεύθυνος/-η της Πρακτικής Άσκησης (ΠΑ) του Τμήματος, ο/η οποίος/-α προέρχεται από τα μέλη ΔΕΠ, ή Ε.ΔΙ.Π., ή Ε.Ε.Π. ή Ε.Τ.Ε.Π. του Τμήματος έχει ως αντικείμενο τη γενική εποπτεία της εκπαιδευτικής διαδικασίας της ΠΑ, τον συντονισμό της Επιτροπής ΠΑ, των Εποπτών ΠΑ και των Φορέων Υποδοχής (ΦΥ) της Πρακτικής Άσκησης. Πιο συγκεκριμένα μεριμνά για:

- την αναζήτηση νέων θέσεων ΠΑ σχετικές με το αντικείμενο του Τμήματος,
- την αξιολόγηση της καταλληλότητας των ΦΥ,
- την ενημέρωση των ΦΥ για τις διαδικασίες που ακολουθούνται,
- την τελική αξιολόγηση και κατάταξη των ασκούμενων ατόμων, έπειτα από συναξιολόγηση των σχετικών στοιχείων από τους Επόπτες/-τριες, τους ΦΥ αλλά και τους ίδιους τους φοιτητές/-τριες,
- την ενημέρωση της Γραμματείας του Τμήματος για την επιτυχή ολοκλήρωση της ΠΑ.
- τη σύνταξη και υποβολή ετήσιας έκθεσης για την υλοποίηση και αξιολόγηση του Προγράμματος ΠΑ προς τη ΣΣΨΤ.

Επιπρόσθετα, ο/η Υπεύθυνος/-η ΠΑ του Τμήματος ενημερώνει τον/την Ιδρυματικό/-ή Υπεύθυνο/-η ΠΑ για θέματα που προκύπτουν και για καλές πρακτικές που συνιστούν παράδειγμα και προτείνονται να ακολουθηθούν σε επίπεδο ιδρύματος κ.ά.

Τα μέλη της τριμελούς Επιτροπής Πρακτικής Άσκησης (ΠΑ) του Τμήματος, και τα αναπληρωματικά μέλη αυτής, στην οποία προΐσταται ο Υπεύθυνος Πρακτικής Άσκησης, μπορεί να είναι μέλη Δ.Ε.Π. ή Ε.ΔΙ.Π. ή Ε.Ε.Π. ή Ε.Τ.Ε.Π. του Τμήματος. Ο ρόλος της Επιτροπής ΠΑ περιλαμβάνει:

- την αξιολόγηση των αιτήσεων των φοιτητών/-τριών που επιθυμούν να διεξάγουν ΠΑ
- τον συντονισμό των δραστηριοτήτων που αφορούν στην ΠΑ φοιτητών/-τριών
- την επίλυση προβλημάτων που ενδέχεται να προκύψουν

# Άρθρο 4. Φορείς Υποδοχής (ΦΥ) της Πρακτικής Άσκησης (ΠΑ)

Φορείς Υποδοχής Πρακτικής Άσκησης μπορεί να είναι δημόσιες υπηρεσίες, Νομικά Πρόσωπα Δημοσίου Δικαίου (Ν.Π.Δ.Δ.), Οργανισμοί Τοπικής Αυτοδιοίκησης (Ο.Τ.Α.) α’ και β’ βαθμού (Δήμοι και Περιφέρειες αντίστοιχα), Νομικά Πρόσωπα Ιδιωτικού Δικαίου (Ν.Π.Ι.Δ.) (εκ των οποίων π.χ. Ερευνητικά Κέντρα και Οργανισμοί, συνεταιρισμοί κ.α.), επιχειρήσεις, συμπεριλαμβανομένων εκείνων της Κοινωνικής και Αλληλέγγυας Οικονομίας, Ανεξάρτητες Αρχές, και φορείς της Κοινωνίας των Πολιτών, και διεθνείς οργανισμοί.

Η συνεργασία με δυνητικό ΦΥ Πρακτικής Άσκησης διερευνάται από όλα τα μέλη του διδακτικού προσωπικού του Τμήματος (μέλος Δ.Ε.Π., Ε.Δ.Ι.Π., E.E.Π. ή Ε.Τ.Ε.Π.).

Στη συνέχεια, ο Υπεύθυνος/-η ΠΑ του Τμήματος απευθύνει, μέσω ηλεκτρονικής αλληλογραφίας, επίσημο αίτημα συνεργασίας για την ΠΑ των φοιτητών/-τριών, επισημαίνοντας το κανονιστικό πλαίσιο και παρέχοντας διαδικτυακό σημείο για περαιτέρω ενημέρωση.

Ο κατάλογος των φορέων ΠΑ με τους οποίους συνεργάζεται το Τμήμα, όπως και οι ακαδημαϊκοί επόπτες ανά φορέα καθορίζεται και ενημερώνεται με απόφαση της ΣΣΨΤ.

Δύναται οι φοιτητές/-τριες να προτείνουν Φορέα Υποδοχής Πρακτικής Άσκησης. Ο προτεινόμενος Φορέας Υποδοχής Π.Α. αξιολογείται από τη Συνέλευση Σχολής, για την καταλληλότητά του ως προς (α) τη θέση και το


# 4. Αντικείμενο της Πρακτικής Άσκησης

αντικείμενο της πρακτικής άσκησης σε συνάρτηση με τον σκοπό και τους στόχους της Πρακτικής Άσκησης του Τμήματος Πληροφορικής και Τηλεματικής, και (β) την εποπτεία τόσο από τον Φορέα Υποδοχής Πρακτικής Άσκησης και από μέλος διδακτικού προσωπικού του Π.Π.Σ. του Τμήματος.

Η πρόταση συνεργασίας του Τμήματος για Πρακτική Άσκηση με νέο, δυνητικό, Φορέα Υποδοχής Π.Α. μπορεί να αποσκοπεί απλώς στον εμπλουτισμό του μητρώου Φορέων Υποδοχής Π.Α. του Τμήματος που εγκρίνεται πριν την έκδοση της Πρόσκλησης Εκδήλωσης Ενδιαφέροντος.

Για λόγους ηθικής δεοντολογίας, ο/η φοιτητής/-τρια δεν μπορεί να πραγματοποιήσει την ΠΑ σε οργανισμό ή εταιρία στην οποία θα εποπτεύεται άμεσα ή έμμεσα από συγγενικό πρόσωπο.

# 4.1. Υποχρεώσεις των Φορέων Υποδοχής

Η διοίκηση των Φορέων Υποδοχής, στους οποίους ασκούνται οι φοιτητές/-τριες, υποχρεούται να συμβάλλει κατά τον καλύτερο δυνατό τρόπο στην αρτιότερη εκπαίδευση των ασκούμενων. Η διοίκηση του εκάστοτε ΦΥ ορίζει έναν/μία “Επόπτη/-τρια Φορέα Υποδοχής”, με επαρκή εμπειρία στο αντικείμενο της άσκησης, ο/η οποίος/-α μεριμνά για:

- την επίβλεψη της άσκησης και της επίδοσης των φοιτητών/-τριών,
- την άμεση επικοινωνία και συνεργασία με τον/την Επόπτη/-τρια Καθηγητή/-τρια ΠΑ (από την πλευρά της Σχολής/Τμήματος) του/της φοιτητή/-τριας για την αποτελεσματικότερη άσκηση τους,
- την υποβολή προτάσεων στη διεύθυνση του ΦΥ για βελτίωση των συνθηκών εκπαίδευσης των φοιτητών/-τριών,
- την υποβολή, στο τέλος της άσκησης των φοιτητών/-τριών, στον Υπεύθυνο ΠΑ ή/και το Γραφείο ΠΑ όλα τα απαραίτητα δικαιολογητικά που έχει ορίσει το Τμήμα (π.χ. αξιολόγηση για τον ασκούμενο και το Πρόγραμμα) και που περιγράφονται στη σύμβαση ΠΑ.

Ο ΦΥ υποχρεούται να:

- καταχωρεί και δημοσιεύει τις διαθέσιμες αντίστοιχες θέσεις πρακτικής άσκησης καθώς και να καταγράφει την κάλυψή τους στο ειδικό Πληροφοριακό Σύστημα ΑΤΛΑΣ της ανώνυμης εταιρείας του Ελληνικού Δημοσίου με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» (Ε.Δ.Υ.Τ.Ε. Α.Ε.) https://atlas.grnet.gr/.
- καταχωρεί στο πληροφοριακό σύστημα «ΕΡΓΑΝΗ ΙΙ» τους/τις φοιτητές/-τριες που πραγματοποιούν ΠΑ, καθώς και κάθε μεταβολή αυτής, πριν από την έναρξη της πραγματοποίησής της, καθώς και τη λήξη.
- τοποθετεί κάθε ασκούμενο/η φοιτητή/-τριας σε θέση ΠΑ, στον τομέα που έχει δηλώσει και είναι σχετική με το αντικείμενο σπουδών του/της, χωρίς ωστόσο αυτό να αποκλείει τη δυνατότητα εναλλαγής θέσεων εργασίας (job rotation), στις περιπτώσεις που αυτό κρίνεται εφικτό και σκόπιμο.
- εξασφαλίζει κατάλληλο χώρο εργασίας και αναθέτει καθήκοντα στον/στην ασκούμενο/-η φοιτητή/-τρια με βάση το αντικείμενο σπουδών του/της.
- υπογράφει τη Σύμβαση Πρακτικής Άσκησης που θα του δοθεί από το Ίδρυμα.
- αποζημιώνει και ασφαλίζει τον/την ασκούμενο/-η φοιτητή/-τρια, σύμφωνα με την κείμενη νομοθεσία, εφόσον η αποζημίωσή του δεν καλύπτεται εξ ολοκλήρου από τον προϋπολογισμό συγχρηματοδοτούμενων προγραμμάτων ή έργων χρηματοδοτούμενων από ιδίους ή ιδιωτικούς πόρους που διαχειρίζεται ο Ειδικός Λογαριασμός Κονδυλίων Έρευνας (Ε.Λ.Κ.Ε.) του Χ.Π.
- ενημερώνει κάθε ασκούμενο/-η φοιτητή/-τρια για τους ισχύοντες κανόνες ασφάλειας και υγείας στο Φορέα Υποδοχής.

Η ΠΑ πραγματοποιείται αποκλειστικά στους χώρους εγκατάστασης ή παροχής υπηρεσιών του ΦΥ στους οποίους ο/η ασκούμενος/-η φοιτητής/-τρια παρευρίσκεται.

Αν ο/η ασκούμενος/-η φοιτητής/-τρια μετακινηθεί εκτός των άνω χώρων στο πλαίσιο της πρακτικής άσκησής του, τα έξοδα μετακίνησης και διαμονής βαρύνουν τον ΦΥ.

# 4.2. Αλλαγή Φορέα Υποδοχής ή Διακοπή της Πρακτικής Άσκησης

Αλλαγή Φορέα Υποδοχής ή Διακοπή της Πρακτικής Άσκησης είναι δυνατή με απόφαση της Επιτροπής Πρακτικής Άσκησης του Π.Π.Σ. του Τμήματος και σύμφωνα με ότι προβλέπεται στον ισχύοντα Κανονισμό Πρακτικής Άσκησης του Χαροκοπείου Πανεπιστημίου.

# Άρθρο 5. Κριτήρια Επιλογής Ασκουμένων

Οι ενδιαφερόμενοι φοιτητές/-τριες μπορούν να επιλέξουν την ΠΑ εάν οφείλουν μόνο μέχρι τέσσερα (4) μαθήματα μετά τη λήξη της εξεταστικής περιόδου Σεπτεμβρίου του αμέσως προηγούμενου ακαδημαϊκού έτους. Ο αριθμός των οφειλόμενων μαθημάτων μπορεί να μεταβάλλεται μετά από απόφαση της ΣΣΨΤ κάθε ακαδημαϊκό έτος, πριν την πρόσκληση εκδήλωσης ενδιαφέροντος.

Στις αιτήσεις, οι φοιτητές/-τριες σημειώνουν τρεις (3) επιλογές θέσεων Πρακτικής Άσκησης με σειρά προτεραιότητας.

Η διαθεσιμότητα των θέσεων της προαιρετικής ΠΑ για κάθε ακαδημαϊκό έτος δύναται να τροποποιείται βάσει των διαθέσιμων χρηματοδοτικών πόρων.

Οι αιτήσεις των φοιτητών/-τριών προτεραιοποιούνται βάσει του ποσοστού των μαθημάτων στα οποία έχουν επιτυχώς εξεταστεί και του μέσου όρου βαθμολογίας στα μαθήματα αυτά μέχρι και το εξάμηνο που λαμβάνεται υπόψη για το παραπάνω κριτήριο. Οι φοιτητές/-τριες κατατάσσονται βάσει το συντελεστή ο οποίος για κάθε φοιτητής/τρια υπολογίζεται ως εξής:

Στην παραπάνω σχέση είναι ο αριθμός των μαθημάτων στα οποία έχει εξεταστεί επιτυχώς ο/η φοιτητής/-τρια, ο συνολικός αριθμός των μαθημάτων μέσα στο διάστημα αναφοράς που ο/η φοιτητής/τρια έχει δηλώσει, ο βαθμός στο μάθημα που έχει εξεταστεί επιτυχώς. Σε περίπτωση ισοβαθμίας μεταξύ δύο ή περισσοτέρων φοιτητών/-τριών η τελική κατάταξη προκύπτει από τη μέση βαθμολογία των μαθημάτων με υποχρεωτικό εργαστήριο στο αντίστοιχο διάστημα αναφοράς. Σε περίπτωση εκ νέου ισοβαθμίας πραγματοποιείται κλήρωση παρουσίας των φοιτητών/-τριών.

Η Επιτροπή Πρακτικής Άσκησης, υπό την προεδρία του Υπεύθυνου της ΠΑ αξιολογεί, μοριοδοτεί και κατατάσσει τους/τις φοιτητές/-τριες, βάσει των κριτηρίων επιλογής και στη συνέχεια αντιστοιχεί κάθε αιτούντα/-ούσα σε κάθε φορέα ΠΑ. Ο φοιτητής/-τρια με τον υψηλότερο συντελεστή αντιστοιχείται στην πρώτη του επιλογή, ο φοιτητής/-τρια με τον δεύτερο υψηλότερο συντελεστή αντιστοιχείται στην πρώτη του επιλογή εφόσον αυτή δεν έχει καλυφθεί από τον φοιτητή/-τρια με τον υψηλότερο συντελεστή ενώ αν έχει καλυφθεί αντιστοιχείται στην δεύτερη του επιλογή, και ούτω καθεξής.

Η προσωρινή κατάταξη αποστέλλεται στους ΦΥ, οι οποίοι εγκρίνουν ή απορρίπτουν τους ασκούμενους, έχοντας τη δυνατότητα να διενεργήσουν και συνεντεύξεις. Εάν κάποιος φοιτητής/-τρια απορριφθεί, η Επιτροπή τον αντιστοιχεί στην επόμενη επιλογή του, εφόσον αυτή δεν έχει ήδη καλυφθεί από άλλον/-η φοιτητή/-τρια στο προηγούμενο στάδιο. Εάν καμμία από τις επιλογές του δεν είναι διαθέσιμη, τότε η Επιτροπή προτείνει στον/ην φοιτητή/-τρια μία διαθέσιμη θέση για Πρακτική Άσκηση.

Κανονισμός Πρακτικής Άσκησης Π.Π.Σ.

Η Επιτροπή καταρτίζει έναν συμπληρωματικό κατάλογο, ο οποίος αποστέλλεται στους ΦΥ ΠΑ, οι οποίοι εγκρίνουν ή απορρίπτουν τους επιπλέον ασκούμενους, έχοντας τη δυνατότητα να διενεργήσουν και συνεντεύξεις. Οι φοιτητές/-τριες που δεν επιλεγούν και σε αυτό το στάδιο από τους ΦΥ, δεν πραγματοποιούν Πρακτική Άσκηση.

# Άρθρο 6. Δικαιώματα και Υποχρεώσεις Ασκούμενων Φοιτητών/-τριών

Ο/Η ασκούμενος/-η φοιτητής/-τρια θα πρέπει να ακολουθεί τους κανονισμούς ασφαλείας και εργασίας, όπως και κάθε άλλη ρύθμιση που ισχύει για το προσωπικό του Φορέα ΠΑ. Αυθαίρετες απουσίες ή παράβαση των κανονισμών του εργασιακού χώρου μπορούν να οδηγήσουν στη διακοπή της ΠΑ.

Στο τέλος της ΠΑ, ο/η ασκούμενος/-η φοιτητής/-τρια είναι υποχρεωμένος/-η να υποβάλει οποιαδήποτε στοιχείο /δικαιολογητικό του ζητηθεί από τον/την Υπεύθυνο της ΠΑ, ή από το Γραφείο ΠΑ, όπως π.χ. ημερολόγιο δραστηριοτήτων, έντυπο αξιολόγησης του Προγράμματος ΠΑ, κ.λπ.

Μετά τέλος της άσκησης ο φορέας ΠΑ αποστέλλει βεβαίωση ολοκλήρωσης της ΠΑ και οι φοιτητές/-τριες παραδίδουν ηλεκτρονικά στη Γραμματεία ερωτηματολόγια αξιολόγησης και έκθεση πεπραγμένων την οποία κοινοποιούν και στον/στην Επόπτη/-τρια Καθηγητή-/τρια ο/η οποίος/-α και την βαθμολογεί. Προκειμένου να θεωρηθεί ως ολοκληρωμένη η ΠΑ, ο/η φοιτητής/-τρια υποχρεούται να καταθέσει και τα παραδοτέα που ορίζει το Γραφείο ΠΑ του Χαροκοπείου Πανεπιστημίου.

Σε περίπτωση όπου το Τμήμα ή το Ίδρυμα συντηρεί διαδικτυακή πλατφόρμα για την υποστήριξη της ΠΑ, οι διαδικασίες αυτές λαμβάνουν χώρα μέσω της πλατφόρμας αυτής.

# 6.1. Διευκολύνσεις φοιτητών με αναπηρία και ειδικές εκπαιδευτικές ανάγκες

Λαμβάνοντας υπόψη το άρθρο 21 του Συντάγματος περί προστασίας των ευάλωτων κοινωνικά ομάδων, καθώς και τον ΣΤ.1. Ν.4074/2012 ΦΕΚ 88 Α’ “Κύρωση της Σύμβασης για τα δικαιώματα των ατόμων με αναπηρίες και του Προαιρετικού Πρωτοκόλλου στη Σύμβαση για τα δικαιώματα των ατόμων με αναπηρίες”, ορίζεται ότι Φοιτητές/-τριες που πάσχουν από σοβαρές παθήσεις, όπως αυτές αποτυπώνονται στον Νόμο 23-09-2019/3557, συμμετέχουν στο Πρόγραμμα ΠΑ, καταλαμβάνοντας το 5% των προβλεπόμενων θέσεων του Τμήματος, κατ’ αναλογία του προβλεπόμενου ποσοστού 5% για την Εισαγωγή στην Τριτοβάθμια Εκπαίδευση ατόμων που πάσχουν από σοβαρές παθήσεις (Άρθρο 35 – Νόμος 3794/2009), υπό την προϋπόθεση ότι επιδεικνύουν αντίστοιχο Πιστοποιητικό Υγειονομικής Επιτροπής κατά την υποβολή της αίτησής τους στο Γραφείο Πρακτικής Άσκησης, σύμφωνα με το εκάστοτε ισχύον σύστημα πιστοποίησης αναπηρίας, το οποίο είναι σε ισχύ κατά το έτος υποβολής της αίτησης.

Σε περίπτωση που ο αριθμός των αιτήσεων είναι μεγαλύτερος από τον αριθμό των θέσεων που αντιστοιχούν στο ποσοστό 5%, η αξιολόγηση μεταξύ των υποψηφίων της ειδικής κατηγορίας πραγματοποιείται βάσει των κριτηρίων που ορίζει το άρθρο 5 του παρόντος. Τέλος, στην περίπτωση που ο αριθμός αιτήσεων ειδικής κατηγορίας είναι μικρότερος των προβλεπόμενων θέσεων, αυτές μπορούν να καλυφθούν από υποψηφίους της γενικής κατηγορίας και αντιστρόφως.

# Άρθρο 7. Ασφάλιση Ασκούμενων Φοιτητών

Με βάση την κείμενη νομοθεσία, οι φοιτητές/-τριες που διεξάγουν Πρακτική Άσκηση, υπάγονται υποχρεωτικά στην ασφάλιση του Ηλεκτρονικού Εθνικού Φορέα Κοινωνικής Ασφάλισης (e-Ε.Φ.Κ.Α.)

σύμφωνα με την παρ. 1 του άρθρου 10 του ν. 2217/1994 (Α΄83) μόνο για τον κίνδυνο του ατυχήματος. Για την ασφάλιση παροχών ασθενείας σε είδος, εφαρμόζεται η παρ. 10 του άρθρου 15 του ν. 3232/2004 (Α’ 48). Το ίδιο εφαρμόζεται και για τους φοιτητές/-τριες που προέρχονται από πανεπιστήμια της αλλοδαπής και παραπέμπονται σύμφωνα με αιτιολογημένη απόφαση του Προέδρου του Δ.Ο.Α.Τ.Α.Π. μπορούν να διενεργήσουν Πρακτική Άσκηση από Α.Ε.Ι. της ημεδαπής στο πλαίσιο των αντισταθμιστικών μέτρων για την αναγνώριση της ακαδημαϊκής ισοδυναμίας τίτλων σπουδών πρώτου κύκλου, σύμφωνα με το άρθρο 311 του Ν. 4657/2022.

Όταν η Πρακτική Άσκηση αποζημιώνεται, σύμφωνα με τα όσα ορίζονται στις παρ. 7 & 8 του άρθρου 44 του Ν. 5128/2024, το κόστος ασφάλισης περιλαμβάνεται στην αποζημίωση και βαρύνει τον φορέα που αποζημιώνει την Πρακτική Άσκηση (Φορέα Υποδοχής ή Ε.Λ.Κ.Ε. μέσω των συγχρηματοδοτούμενων προγραμμάτων ή έργων χρηματοδοτούμενων από ίδιους ή ιδιωτικούς πόρους). Αν η αποζημίωση βαρύνει εν μέρει και τον Φορέα Υποδοχής και τον Ε.Λ.Κ.Ε., τότε το κόστος ασφάλισης βαρύνει τον Φορέα Υποδοχής και περιλαμβάνεται στην αποζημίωση. Αν η Πρακτική Άσκηση δεν αποζημιώνεται, το κόστος ασφάλισης βαρύνει τον προϋπολογισμό έργων χρηματοδοτούμενων από ίδιους ή ιδιωτικούς πόρους που διαχειρίζεται ο Ειδικός Λογαριασμός Κονδυλίων Έρευνας (Ε.Λ.Κ.Ε.) του Π.Δ.Μ. Για τους φοιτητές/-τριες που πρέπει να διενεργήσουν Πρακτική Άσκηση, σύμφωνα με αιτιολογημένη απόφαση του Προέδρου του Δ.Ο.Α.Τ.Α.Π., το κόστος ασφάλισης βαρύνει το Φορέα Υποδοχής. Ο φορέας χρηματοδότησης μέσω ενωσιακών πόρων έχει την αποκλειστική ευθύνη καταβολής της αποζημίωσης και των ασφαλιστικών εισφορών. Κάθε άλλη απαίτηση έναντι κάλυψης κινδύνου ατυχήματος ή βλάβης βαρύνει τον Φορέα Υποδοχής.

# Άρθρο 8. Αποζημίωση Ασκούμενων Φοιτητών

Η Πρακτική Άσκηση αποζημιώνεται, με την ολοκλήρωσή της σύμφωνα με την κείμενη νομοθεσία (παρ. 7 & 8, άρθρο 44, Ν. 5128/2024). Η Πρακτική Άσκηση αποζημιώνεται, εφόσον η εβδομαδιαία απασχόληση του/της φοιτητή/τριας είναι τουλάχιστον είκοσι (20) ώρες εβδομαδιαίως. Για τις περιπτώσεις Πρακτικής Άσκησης συνολικής διάρκειας μεγαλύτερης των είκοσι (20) ωρών εβδομαδιαίως, η Πρακτική Άσκηση λογίζεται ως πλήρους διάρκειας/απασχόλησης. Σε κάθε περίπτωση η Πρακτική Άσκηση πλήρους διάρκειας δεν υπερβαίνει τις σαράντα (40) ώρες εβδομαδιαίως. Η αποζημίωση της Πρακτικής Άσκησης καταβάλλεται στο/στη φοιτητή/τρια σύμφωνα με τα οριζόμενα στο άρθρο 52 του ν. 4611/2019 (Α’ 73).

Για τους/τις φοιτητές/τριες του πρώτου κύκλου σπουδών, το κόστος της αποζημίωσης δύναται να βαρύνει εξ ολοκλήρου ή εν μέρει κατά προτεραιότητα τους Φορείς Υποδοχής, ή τον προϋπολογισμό συγχρηματοδοτούμενων προγραμμάτων ή έργων χρηματοδοτούμενων από ίδιους ή ιδιωτικούς πόρους που διαχειρίζεται ο Ειδικός Λογαριασμός Κονδυλίων Έρευνας (Ε.Λ.Κ.Ε.) του Π.Δ.Μ.

Με βάση την κείμενη νομοθεσία, η χορήγηση αποζημίωσης για τη διεξαγωγή ΠΑ δε συνιστά λόγο διακοπής άλλων οικονομικών παροχών που χορηγούνται ή ειδικών επιδομάτων ή συντάξεων που λαμβάνουν ή δικαιούνται να λάβουν οι φοιτητές/-τριες του Πανεπιστημίου για άλλους λόγους. Οι φοιτητές/-τριες κατά τη διάρκεια της ΠΑ, εκτός από το δικαίωμα αποζημίωσης και ασφάλισής τους, δεν αποκτούν κανένα άλλο δικαίωμα εργασιακής ή συνταξιοδοτικής μορφής.

# Άρθρο 9. Μεταβατικές διατάξεις

Τροποποίηση του παρόντος κανονισμού γίνεται μόνο με απόφαση της ΣΣΨΤ. Ο ισχύων Ιδρυματικός Κανονισμός Πρακτικής Άσκησης του Χαροκοπείου Πανεπιστημίου, όπως αυτός έχει εγκριθεί από τις αρμόδιες Πρυτανικές Αρχές, υπερισχύει του Κανονισμού Πρακτικής Άσκησης του Τμήματος.
