Προπτυχιακές Σπουδές - Χαροκόπειο Πανεπιστήμιο
=============== 

[Μετάβαση στο περιεχόμενο](https://www.hua.gr/%CF%80%CF%81%CE%BF%CF%80%CF%84%CF%85%CF%87%CE%B9%CE%B1%CE%BA%CE%AD%CF%82-%CF%83%CF%80%CE%BF%CF%85%CE%B4%CE%AD%CF%82/#content "Μετάβαση στο περιεχόμενο")

Προπτυχιακές Σπουδές
--------------------

Προγράμματα Σπουδών

Φοιτητική Ιδιότητα 

Διάρκεια Φοίτησης

Ακαδημαϊκό Έτος

Εγγραφή στα Εξάμηνα - Δήλωση Μαθημάτων

Σύμβουλος Σπουδών

Βαθμολογία

Ολοκλήρωση Σπουδών

Διασφάλιση Ποιότητας 

Προγράμματα Σπουδών

Οικονομίας & Βιώσιμης Ανάπτυξης

[](https://www.dhee.hua.gr/)

Επιστήμης Διαιτολογίας – Διατροφής

[](https://dnd.hua.gr/)

Γεωγραφίας

[](https://www.geo.hua.gr/)

Πληροφορικής & Τηλεματικής

[](https://dit.hua.gr/)

# Φοιτητική Ιδιότητα 

Ο/Η νεοεισερχόμενος/-η φοιτητής/-τρια αποκτά τη φοιτητική ιδιότητα με την ολοκλήρωση της εγγραφής του/της στο Πρόγραμμα Προπτυχιακών Σπουδών, η οποία πραγματοποιείται σύμφωνα με τις οδηγίες που παρέχει το Υπουργείο Παιδείας, Θρησκευμάτων και Αθλητισμού και των Τμημάτων.

Από τη φοιτητική ιδιότητα απορρέουν δικαιώματα και υποχρεώσεις των φοιτητών/-τριών.

# Διάρκεια Φοίτησης

Όλα τα Προγράμματα Προπτυχιακών Σπουδών που παρέχονται στο Χαροκόπειο Πανεπιστήμιο είναι τετραετούς φοίτησης **(8 εξάμηνα)**. Ο ελάχιστος χρόνος για την απονομή του τίτλου σπουδών είναι **8 ακαδημαϊκά εξάμηνα**. Η ανώτατη διάρκεια φοίτησης είναι ο ελάχιστος χρόνος προσαυξημένος κατά τέσσερα (4) ακαδημαϊκά εξάμηνα. Για φοιτητές/-τριες οι οποίοι/-ες έχουν εισαχθεί κατά τα προηγούμενα έτη ισχύουν μεταβατικές διατάξεις της κείμενης νομοθεσίας.

Κατά την παραπάνω τυπική διάρκεια φοίτησης – **4 ακαδημαϊκά έτη**, που προδιαγράφει το ενδεικτικό πρόγραμμα σπουδών, και για δύο επιπλέον ακαδημαϊκά έτη (πρόβλεψη γνωστή και ως **4+2**), οι φοιτητές/-τριες απολαύουν σειράς παροχών (δωρεάν βιβλία, σίτιση, στέγαση, ιατροφαρμακευτική περίθαλψη και πάσο) διατηρώντας τη φοιτητική τους ιδιότητα.

##### **Μερική Φοίτηση**

Οι φοιτητές/-τριες του Χαροκοπείου Πανεπιστημίου έχουν δικαίωμα -υπό προϋποθέσεις- να ενταχθούν σε καθεστώς μερικής φοίτησης. Κατά τη φοίτηση υπό αυτό το καθεστώς, κάθε εξάμηνο προσμετράται ως μισό ακαδημαϊκό εξάμηνο και οι φοιτητές/-τριες δεν μπορούν να δηλώνουν προς παρακολούθηση και να εξετάζονται σε αριθμό μαθημάτων μεγαλύτερο από το ήμισυ των μαθημάτων του εξαμήνου τα οποία προβλέπονται στο πρόγραμμα σπουδών του Τμήματός τους.

Δεδομένης της δομής των προγραμμάτων σπουδών των Τμημάτων του Πανεπιστημίου, η απόφαση ένταξης φοιτητή/-τριας σε καθεστώς μερικής φοίτησης αφορά ολόκληρο το ακαδημαϊκό έτος. Οι φοιτητές/-τριες δύνανται να παραμένουν σε καθεστώς μερικής φοίτησης για χρονικό διάστημα όχι μικρότερο των δύο (2) ακαδημαϊκών ετών.

Οι διατάξεις σχετικά με την ανώτατη διάρκεια φοίτησης ισχύουν και για φοιτητές/-τριες που έχουν ενταχθεί σε καθεστώς μερικής φοίτησης.

##### **Διακοπή Φοίτησης**

Οι φοιτητές/-τριες του Χαροκοπείου Πανεπιστημίου έχουν δικαίωμά -υπό προϋποθέσεις- να αιτηθούν τη διακοπή της φοίτησής τους (άπαξ ή τμηματικά), για χρονική περίοδο που δεν υπερβαίνει αθροιστικά τα δύο (2) έτη. Κατά τη διάρκεια της Διακοπής Φοίτησης, αναστέλλεται η φοιτητική ιδιότητα, καθώς και τα δικαιώματα και οι υποχρεώσεις που απορρέουν από αυτή.

Ακαδημαϊκό Έτος

Το ακαδημαϊκό έτος ξεκινά την **1η Σεπτεμβρίου** και λήγει την **31η Αυγούστου** του επόμενου ημερολογιακού έτους. Η επαναληπτική εξεταστική περίοδος του Σεπτεμβρίου λογίζεται ότι αφορά στο προηγούμενο ακαδημαϊκό έτος.

Το εκπαιδευτικό έργο κάθε ακαδημαϊκού έτους διαρθρώνεται σε δύο διδακτικές περιόδους, που ονομάζονται εξάμηνα, το χειμερινό (από Οκτώβριο έως Ιανουάριο) και το εαρινό (από Φεβρουάριο έως Ιούνιο). Κάθε εξάμηνο περιλαμβάνει δεκατρείς (13) πλήρεις εβδομάδες διδασκαλίας και ακολουθείται από περίοδο εξετάσεων (εξεταστική), διάρκειας τριών (3) εβδομάδων. Πέραν των δύο εξαμήνων, στο ακαδημαϊκό έτος περιλαμβάνεται και τρίτη περίοδος εξετάσεων (επαναληπτική εξεταστική Σεπτεμβρίου, διάρκειας τεσσάρων 4 εβδομάδων).

Εγγραφή στα Εξάμηνα - Δήλωση Μαθημάτων

Ο/Η φοιτητής/-τρια εγγράφεται στο Τμήμα στην αρχή κάθε εξαμήνου, σε ημερομηνίες που ορίζονται από την Κοσμητεία, μέσω του ηλεκτρονικού συστήματος του Φοιτητολογίου (https://e-studies.hua.gr/unistudent). Με την εγγραφή, δηλώνονται (από τις αντίστοιχες γραμματείες) στο Φοιτητολογίο τα **υποχρεωτικά** μαθήματα του εξαμήνου και στη συνέχεια ο/η φοιτητής/-τρια καλείται να ολοκληρώσει τη δήλωσή του/-της, με τη δήλωση των μαθημάτων **επιλογής**, εφόσον προβλέπονται μαθήματα επιλογής στο συγκεκριμένο εξάμηνο. Η δήλωση των μαθημάτων επιλογής πραγματοποιείται εντός των δύο (2) πρώτων εβδομάδων διδασκαλίας κάθε εξαμήνου.

# Σύμβουλος Σπουδών

Στο Χαροκόπειο Πανεπιστήμιο υφίσταται ο θεσμός του/της Συμβούλου Σπουδών. Ο/Η Σύμβουλος Σπουδών καθοδηγεί και υποστηρίζει τους/τις φοιτητές/-τριες κατά τη διάρκεια της φοίτησής τους. Ως Σύμβουλος Σπουδών ορίζεται μέλος Δ.Ε.Π. του οικείου Τμήματος, σύμφωνα με τη διαδικασία που εγκρίνεται από τη Συνέλευση του Τμήματος/Μονοτμηματικής Σχολής. Ο/Η Σύμβουλος Σπουδών ορίζεται κατά το πρώτο έτος φοίτησης των φοιτητών/-τριών.

# Βαθμολογία

Η συνολική επίδοση  του/της φοιτητή/-τριας σε **μάθημα, πρακτική άσκηση & πτυχιακή εργασία** βαθμολογείται σε ακέραιη ή μισή μονάδα και η βαθμολογική κλίμακα στη συνολική επίδοση του/της φοιτητή/-τριας ορίζεται από το μηδέν (0) έως το δέκα (10).  Ενδιάμεσες εξετάσεις, πρόοδοι, εργασίες ή ασκήσεις δύνανται να βαθμολογούνται σε μη ακέραιη μονάδα, κατά την κρίση του/της διδάσκοντα/-ουσας. Κατώτατος προβιβάσιμος βαθμός ορίζεται το **πέντε (5).**

Ο βαθμός πτυχίου, που προκύπτει,  εξάγεται με προσέγγιση στο δεύτερο δεκαδικό ψηφίο και χαρακτηρίζεται με βάση την ακόλουθη βαθμολογική κλίμακα:

**– Άριστα: Βαθμοί 8,45 έως 10,00**

**– Λίαν Καλώς: Βαθμοί 6,95 έως 8,44**

**– Καλώς: Βαθμοί 5,00 έως 6,94**

# Ολοκλήρωση Σπουδών

Οι φοιτητές/-τριες ολοκληρώνουν τις σπουδές τους και ανακηρύσσονται πτυχιούχοι όταν έχουν εξεταστεί επιτυχώς σε όλα τα απαιτούμενα από το πρόγραμμα σπουδών τους μαθήματα και έχουν συγκεντρώσει τον απαιτούμενο αριθμό πιστωτικών μονάδων (240 ECTS) για τη λήψη του πτυχίου.

##### **Ανακήρυξη Πτυχιούχου**

Ως ημερομηνία ανακήρυξης πτυχιούχων, ορίζεται η ημερομηνία λήξης της εξεταστικής περιόδου εκάστου Τμήματος. Στην περίπτωση που το πρόγραμμα σπουδών περιλαμβάνει πτυχιακή εργασία, ως ημερομηνία ανακήρυξης ορίζεται η ημερομηνία ολοκλήρωσης της εξέτασης των πτυχιακών εργασιών της εξεταστικής περιόδου, στην οποία συμμετείχε ο/η φοιτητής/-τρια.

##### **Απονομή Πτυχίου-Ορκωμοσία**

Το πτυχίο απονέμεται σε ειδική πανηγυρική τελετή καθομολόγησης (ορκωμοσίας) και απονομής πτυχίων ενώπιον των Πρυτανικών Αρχών και του/της Προέδρου του Τμήματος, μέσα σε τρεις (3) μήνες από την επιτυχή ολοκλήρωση των σπουδών του/της φοιτητή/-τριας και ανακήρυξή του/της σε πτυχιούχο.

Οι Τελετές Ορκωμοσίας διεξάγονται μετά το πέρας των τριών εξεταστικών περιόδων.  Για τη συμμετοχή τους σε αυτές, οι φοιτητές/-τριες καλούνται από τη Γραμματεία του οικείου Τμήματος να υποβάλουν σχετική αίτηση και να έχουν τακτοποιήσει τυχόν εκκρεμότητες και υποχρεώσεις τους.

Η Ορκωμοσία δεν αποτελεί συστατικό τύπο της επιτυχούς περάτωσης των σπουδών, είναι όμως προϋπόθεση για τη χορήγηση του τίτλου του πτυχίου. Για ειδικούς λόγους και υπό προϋποθέσεις, ο/η απόφοιτος αιτείται τη χορήγηση του πτυχίου, χωρίς να συμμετάσχει στην Τελετή Ορκωμοσίας.

# Διασφάλιση Ποιότητας 

Tο Χαροκόπειο Πανεπιστήμιο καταβάλλει συνεχείς προσπάθειες για τη διασφάλιση και τη συνεχή βελτίωση της ποιότητας του διδακτικού έργου και των παρεχόμενων υπηρεσιών.

Η Μονάδα Διασφάλισης Ποιότητας (ΜΟ.ΔΙ.Π.) του Ιδρύματος, σε συνεργασία με τις Ομάδες Εσωτερικής Αξιολόγησης (ΟΜ.Ε.Α.) των Τμημάτων αναπτύσσουν διαδικασίες αξιολόγησης, στις οποίες καλούνται να συμμετέχουν όλα τα μέλη της ακαδημαϊκής κοινότητας. Η ανατροφοδότηση που λαμβάνεται από τις αξιολογήσεις αποτελεί πολύτιμη πηγή πληροφόρησης, ώστε η εμπειρία της φοίτησης στο Χαροκόπειο Πανεπιστήμιο να βελτιώνεται συνεχώς, σε όλες τις πτυχές της.

##### **Αξιολόγηση διδακτικού έργου**

Οι φοιτητές/-τριες καλούνται -λίγο πριν τη λήξη των μαθημάτων κάθε εξαμήνου- να αξιολογήσουν, μέσω ερωτηματολογίων, το διδακτικό έργο που επιτελέστηκε κατά το εξάμηνο που διανύθηκε. Η αξιολόγηση αυτή αφορά κάθε μάθημα και διδάσκοντα/-ουσα του εξαμήνου, είναι ανώνυμη και τα αποτελέσματά της τίθενται εις γνώση των διδασκόντων/-ουσών, των Προέδρων των Τμημάτων και των μελών των ΟΜ.Ε.Α.

##### **Αξιολόγηση Υπηρεσιών, Υποδομών και Περιβάλλοντος**

Οι φοιτητές/-τριες καλούνται, εντός του Σεπτεμβρίου κάθε έτους, να συμπληρώσουν και να υποβάλουν ερωτηματολόγιο για τη συλλογή δεδομένων ποιότητας που σχετίζονται με την ικανοποίηση από τις παρεχόμενες υποδομές και υπηρεσίες και το περιβάλλον φοίτησης και εργασίας στο Χαροκόπειο Πανεπιστήμιο. Αντίστοιχο ερωτηματολόγιο συμπληρώνει και το σύνολο του προσωπικού (διδακτικό, διοικητικό, τεχνικό και εργαστηριακό).

##### **Αξιολόγηση Προγραμμάτων Σπουδών**

Στο τέλος των σπουδών τους, οι απόφοιτοι/-ες κάθε Τμήματος, έχοντας ολοκληρωμένη εικόνα της φοίτησής τους σε ένα από τα Προγράμματα Σπουδών, συμπληρώνουν ερωτηματολόγιο που αφορά την ποιότητα της συνολικής εμπειρίας που βίωσαν στο Χαροκόπειο Πανεπιστήμιο. Η συμπλήρωση του ερωτηματολογίου είναι ανώνυμη, υποχρεωτική  και πρέπει να έχει ολοκληρωθεί πριν την Τελετή Ορκωμοσίας στην οποία ο/η απόφοιτος/-η θα λάβει το πτυχίο του/της.



## Οι ώρες των μαθημάτων του προπτυχιακού είναι κατά κύριο λόγο πρωινές μέχρι και απογευματινές. Οι ώρες έναρξης των διαλέξεων είναι από τις 9 το πρωί. 