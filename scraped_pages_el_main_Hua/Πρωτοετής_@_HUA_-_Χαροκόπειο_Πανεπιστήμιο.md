Πρωτοετής @ HUA - Χαροκόπειο Πανεπιστήμιο
=============== 

[Μετάβαση στο περιεχόμενο](https://www.hua.gr/%CF%80%CF%81%CE%BF%CF%84%CE%BF%CE%B5%CF%84%CE%AE%CF%82-hua/#content "Μετάβαση στο περιεχόμενο")

Πρωτοετής @ HUA
---------------

**Καλώς ήρθες στο Χαροκόπειο Πανεπιστήμιο!**

Είμαστε βέβαιοι ότι από αυτό το Πανεπιστήμιο θα λάβεις όλα τα εφόδια που χρειάζεσαι για να κάνεις το επόμενο βήμα στην ζωή σου, φτάνει να έχεις θέληση και όρεξη.

Εδώ θα μάθεις πολλά, μη νομίσεις, όμως, ότι θα τα μάθεις όλα. Εδώ θα ζήσεις εμπειρίες, μη νομίσεις, όμως, ότι είναι οι μόνες που θα χρειαστείς στη ζωή. Στο Χαροκόπειο ξεκινάς ένα ταξίδι για να χτίσεις τα γνωστικά και εμπειρικά σου θεμέλια πάνω στο αντικείμενο σπουδών που επέλεξες, αλλά πάνω από όλα για να μάθεις να μαθαίνεις.

Παρακάτω, θα βρεις όλες τις πληροφορίες που θα χρειαστείς για να ξεκινήσεις αυτό το ταξίδι.

**Καλή αρχή!**

**Η Εγγραφή σου**
-----------------

Οι εγγραφές των πρωτοετών Φοιτητών και Φοιτητριών σε όλα τα Τμήματα του Πανεπιστημίου μας **πραγματοποιούνται κατά τον μήνα Σεπτέμβριο και σε χρονικό διάστημα, το οποίο καθορίζεται από το Υπουργείο Παιδείας, Θρησκευμάτων και Αθλητισμού (ΥΠΑΙΘΑ)**.

Οι ημερομηνίες εγγραφής ανακοινώνονται στην κεντρική σελίδα του **ΥΠΑΙΘΑ** ([**minedu.gov.gr**](http://minedu.gov.gr/)), από τα Μέσα Μαζικής Ενημέρωσης, μέσω του έντυπου και ηλεκτρονικού τύπου και ισχύουν για όλα τα Πανεπιστήμια. Συνήθως, πραγματοποιούνται κατά το πρώτο δεκαπενθήμερο του Σεπτεμβρίου.

Για να εγγραφείς στο Τμήμα του Χαροκοπείου Πανεπιστημίου που πέρασες, θα χρησιμοποιήσεις την ηλεκτρονική εφαρμογή του Υπουργείου Παιδείας, Θρησκευμάτων και Αθλητισμού (ΥΠΑΙΘΑ), **εισάγοντας τον 8ψήψιο κωδικό εξετάσεων υποψηφίου και τον ίδιο κωδικό πρόσβασης (password) που χρησιμοποίησες για την εισαγωγή σου στην ηλεκτρονική εφαρμογή του Μηχανογραφικού Δελτίου.**

Στη συνέχεια, θα πρέπει να υποβάλλεις αίτηση για την εγγραφή σου και να δηλώσεις στα ατομικά σου στοιχεία **τον Αριθμό Μητρώου Κοινωνικής Ασφάλισης (ΑΜΚΑ)** στην ηλεκτρονική διεύθυνση του Υπουργείου **[eregister.it.minedu.gov.gr](https://eregister.it.minedu.gov.gr/).**

**Κατά την ηλεκτρονική εγγραφή δεν απαιτείται ταυτόχρονα και η υποβολή δικαιολογητικών.**

Αφού ολοκληρώσεις την παραπάνω διαδικασία, θα πρέπει να παρακολουθείς **τις ανακοινώσεις στην κεντρική σελίδα του Χαροκοπείου Πανεπιστημίου και του Τμήματός σου**, καθώς εκεί θα αναρτώνται σημαντικές πληροφορίες για την ολοκλήρωση της διαδικασίας ταυτοποίησης και εγγραφής.

Η οριστική εγγραφή σου στο Τμήμα θα γίνει μετά από την αποστολή από το ΥΠΑΙΘΑ στο Χαροκόπειο Πανεπιστήμιο των καταλόγων εγγραφέντων/-εισών μέσω της ηλεκτρονικής εφαρμογής του, και την ταυτοποίηση των στοιχείων από τη Γραμματεία του εκάστοτε Τμήματος.

Κατόπιν αυτού, εσύ και οι συμφοιτητές/-τριες σου θα παραλάβετε τους κωδικούς σας για να αποκτήσετε πρόσβαση σε όλες τις ακαδημαϊκές και διοικητικές υπηρεσίες του Πανεπιστημίου, όπως αυτές προβλέπονται από το Νόμο.
