Κέντρο Ψυχολογικής και Συμβουλευτικής Υποστήριξης (ΚΕ.ΨΥ.Σ.Υ.) - Χαροκόπειο Πανεπιστήμιο
===============     

[Μετάβαση στο περιεχόμενο](https://www.hua.gr/portal/%CE%BA%CE%AD%CE%BD%CF%84%CF%81%CE%BF-%CF%88%CF%85%CF%87%CE%BF%CE%BB%CE%BF%CE%B3%CE%B9%CE%BA%CE%AE%CF%82-%CE%BA%CE%B1%CE%B9-%CF%83%CF%85%CE%BC%CE%B2%CE%BF%CF%85%CE%BB%CE%B5%CF%85%CF%84%CE%B9%CE%BA/#content "Μετάβαση στο περιεχόμενο")

Κέντρο Ψυχολογικής και Συμβουλευτικής Υποστήριξης (ΚΕ.ΨΥ.Σ.Υ.)
==============================================================

*   Υποστήριξη κοινότητας
*   Διδακτικό προσωπικό, Διοικητικό προσωπικό, Φοιτητές

Ιστορία

Σκοπός

Οργάνωση

Δράσεις

Συχνές ερωτήσεις

Επικοινωνία

Ιστορία

Το Κέντρο Συμβουλευτικής Φοιτητών/τριών ιδρύθηκε το 2001, με πρωτοβουλία της Καθηγήτριας Αικατερίνης Μαριδάκη Κασσωτάκη, σύμφωνα με απόφαση της Συγκλήτου του Χαροκοπείου Πανεπιστημίου. Η Καθηγήτρια Αικατερίνη Μαριδάκη Κασσωτάκη είχε συμβάλει ουσιαστικά στη διοίκηση του Πανεπιστημίου, υπηρετώντας δύο φορές ως Αντιπρύτανης, και είχε αναπτύξει σημαντικό ρόλο στην καθημερινή ζωή του, ως ακαδημαϊκός δάσκαλος. Το σημαντικότερο επίτευγμά της είναι το Κέντρο Συμβουλευτικής, το οποίο υπηρέτησε ως Επιστημονικά Υπεύθυνη με μεγάλο πάθος και άφησε ως παρακαταθήκη στο Πανεπιστήμιο.

Ως απόδοση τιμής στην εκλιπούσα Καθηγήτρια Αικατερίνη Μαριδάκη Κασσωτάκη, πρώην Αντιπρύτανη του Πανεπιστημίου, η Σύγκλητος του Χαροκοπείου Πανεπιστημίου (αρ. συνδ. 372/17.10.2019) αποφάσισε τη μετονομασία του Κέντρου Συμβουλευτικής σε Κέντρο Συμβουλευτικής Φοιτητών/τριών «Αικατερίνη Μαριδάκη Κασσωτάκη».

Το Χαροκόπειο Πανεπιστήμιο, επιθυμώντας να καλύψει τις σύγχρονες ανάγκες υποστήριξης του προσωπικού και του φοιτητικού πληθυσμού του Ιδρύματος, σε θέματα που άπτονται της ακαδημαϊκής ζωής και της καθημερινότητας, προέβη στην ίδρυση της Δομής Υποστήριξης Προσωπικού και Φοιτητικού Πληθυσμού «Αικ. Μαριδάκη Κασσωτάκη» (άρθρο 6, Φεκ B-04983/09.08.2023). Έκτοτε, το Κέντρο Ψυχολογικής και Συμβουλευτικής Υποστήριξης εντάσσεται στην ανωτέρω δομή.

Σκοπός

Το **Κέντρο Ψυχολογικής και Συμβουλευτικής Υποστήριξης** εντάσσεται στη **Δομή Υποστήριξης Προσωπικού και Φοιτητικού Πληθυσμού “Αικατερίνη Μαριδάκη-Κασσωτάκη”** και αποσκοπεί να συνδράμει, με κάθε πρόσφορο μέσο, όλα τα μέλη της ακαδημαϊκής κοινότητας. Συγκεκριμένα, το ΚΕΨΥΣΥ στοχεύει στην προαγωγή, την πρόληψη και την υποστήριξη/παρέμβαση σε ζητήματα που σχετίζονται με την ψυχική υγεία και την ποιότητα ζωής.

Οργάνωση

**Γιώργος Τσίτσας,** Επίκουρος Καθηγητής, Επιστημονικά Υπεύθυνος

Δρ. **Αγγελική Κυβέλου,** Προσωπικό ΚΕΨΥΣΥ, Ψυχοθεραπεύτρια

Δράσεις

**Ατομική Συμβουλευτική**

Η ατομική συμβουλευτική αφορά στην παροχή ψυχολογικής και συμβουλευτικής υποστήριξης, στο πλαίσιο ατομικών συνεδριών, και παρέχεται στους φοιτητές, οι οποίοι αντιμετωπίζουν προβλήματα προσωπικά (δυσκολίες προσαρμογής στο νέο περιβάλλον, δυσκολίες λήψης αποφάσεων, έλλειψη ενδιαφέροντος, ψυχοσωματικές εκδηλώσεις, διαταραχές διατροφής, φοβίες, κατάθλιψη, άγχος, εθισμό κ.ά.), προβλήματα σπουδών (δυσκολίες μάθησης, άγχος εξετάσεων, κακή διαχείριση χρόνου, κ.ά.) προβλήματα επικοινωνίας με γονείς, φίλους ή συντρόφους, ή προβλήματα που σχετίζονται με γεγονότα της ζωής (αρρώστια, θάνατος, καταστροφές κ. ά.).

Οι ωφελούμενοι/ες από τις υπηρεσίες ατομικής συμβουλευτικής πραγματοποιούν ατομικές συνεδρίες, κατά κανόνα πέντε συνεδρίες, με δυνατότητα μία ή δύο συνεδρίες για follow up. Κάθε συνεδρία διαρκεί 55 λεπτά και πραγματοποιείται κατόπιν συνεννοήσεως σε προγραμματισμένη ημέρα και ώρα, δια ζώσης είτε διαδικτυακά εφόσον κρίνεται απαραίτητο. Επιπλέον ο σύμβουλος δύναται να παραπέμψει τον/ην ωφελούμενο/η σε εξωτερικό φορέα (όπως Κέντρα Ψυχικής Υγείας, Δημόσια Νοσοκομεία, Κοινωνικές Υπηρεσίες τοπικής αυτοδιοίκησης κλπ.) εφόσον κριθεί απαραίτητο για την άρτια αντιμετώπιση του αιτήματος.

**Ομαδική Συμβουλευτική**

Η Ομαδική Συμβουλευτική προσφέρει ψυχολογική και συμβουλευτική υποστήριξη μέσω ομαδικών συνεδριών, οι οποίες διεξάγονται κατά τη διάρκεια του ακαδημαϊκού έτους. Η θεματολογία και η διάρκεια των συνεδριών ανακοινώνονται εκ των προτέρων.

Ενδεικτικά, οι θεματικές ενότητες περιλαμβάνουν:

*   Προσωπική ανάπτυξη και αυτογνωσία
*   Ανάπτυξη ενσυνειδητότητας (mindfulness)
*   Βελτίωση διαπροσωπικών σχέσεων
*   Ανάπτυξη διεκδικητικής συμπεριφοράς
*   Ανάπτυξη δημιουργικής έκφρασης
*   Διαχείριση άγχους
*   Διαχείριση θυμού
*   Διαχείριση χρόνου
*   Ανάπτυξη δεξιοτήτων επικοινωνίας

**Εποπτική Συμβουλευτική**

Στόχος της Εποπτικής Συμβουλευτικής είναι η παροχή συμβουλευτικής και ψυχολογικής βοήθειας στους αποφοίτους των Τμημάτων του Πανεπιστημίου για την αντιμετώπιση των δυσκολιών που βιώνουν στην καθημερινότητά τους ως επαγγελματίες. Η υπηρεσία αυτή παρέχεται σε ομαδικό επίπεδο.

**Το απόρρητο της επικοινωνίας των φοιτητών με το προσωπικό του Κέντρου διασφαλίζεται για όλες τις παραπάνω δράσεις. Από τα αρχεία του ΚΕΨΥΣΥ, τα προσωπικά στοιχεία χρησιμοποιούνται για την επικοινωνία μεταξύ συμβούλου και ενδιαφερομένου/ης,  τα στατιστικά στοιχεία που παρέχονται προς το Πανεπιστήμιο, είναι ανώνυμα και χωρίς αναγνωριστικό της ταυτότητας του ωφελούμενου/ης. Τα άτομα που επωφελούνται των υπηρεσιών, λαμβάνουν γνώση και συγκατατίθενται για τα παραπάνω.**

**Άλλες δραστηριότητες**

Το **Κέντρο Ψυχολογικής και Συμβουλευτικής Υποστήριξης** διοργανώνει σεμινάρια, ημερίδες και συνέδρια σχετικά με ψυχοπαιδαγωγικά θέματα ή θέματα που προάγουν την ποιότητα ζωής.

Συνδιοργανώνει σεμινάρια και εργαστήρια με άλλες υπηρεσίες του Χαροκοπείου Πανεπιστημίου, το Γραφείο Erasmus, το Γραφείο Διασύνδεσης Σπουδών και Σταδιοδρομίας, το Κέντρο Διασφάλισης και Ενίσχυσης της Ποιότητας, τη Δομή Υποστήριξης Προσωπικού και Φοιτητικού Πληθυσμού «Αικ Μαριδάκη Κασσωτάκη»,  τον/την Σύμβουλο Καθηγητή/τρια Φοιτητών/τριών με Ειδικές  Εκπαιδευτικές Ανάγκες.

Επίσης, συνεργάζεται με σχολεία πρωτοβάθμιας και δευτεροβάθμιας εκπαίδευσης για την υλοποίηση προγραμμάτων που αποσκοπούν στην ανάπτυξη της Συναισθηματικής Νοημοσύνης των μαθητών, στην ενημέρωση των μαθητών και των διδασκόντων για θέματα σχετικά με τη σχολική βία και την παραβατικότητα, στην ενημέρωση των διδασκόντων για τους τρόπους αντιμετώπισης των μαθησιακών δυσκολιών, στην ανάπτυξη των επικοινωνιακών δεξιοτήτων των διδασκόντων κά.

<table><tbody><tr><td><p><b>Στόχοι ΚΕ.ΨΥ.Σ.Υ.</b></p></td><td><p><b>Δράσεις</b></p></td></tr><tr><td><p><b>Προαγωγή θεμάτων ψυχικής Υγείας</b></p></td><td><p><span style="font-weight: 400;">Ευαισθητοποίηση ακαδημαϊκής κοινότητας&#160; με διαλέξεις και βιωματικά εργαστήρια που αφορούν θέματα ψυχικής υγείας και ευημερίας (εθισμός, ψυχοπαθολογία, άγχος, δημιουργικότητα κ.λ.π.)&#160;</span></p></td></tr><tr><td><p><b>Πρόληψη</b></p></td><td><p><span style="font-weight: 400;">Συνεργασία με δημόσιους και έγκριτους φορείς για παραπομπές για ψυχιατρική αξιολόγηση και παρακολούθηση</span></p></td></tr><tr><td><p><b>Στήριξη Παρέμβαση</b></p></td><td><p><span style="font-weight: 400;">Ατομική Συμβουλευτική, Ομαδική Συμβουλευτική, Βιωματικές Ομάδες, με θέματα: Προσωπική Ανάπτυξη, Γνωριμίας, Διαχείρισης Άγχους, επικοινωνίας δίχως βία, Ενσυνειδητότητας, διαχείριση χρόνου κ.λ.π.</span></p></td></tr></tbody></table>

Συχνές ερωτήσεις

1.  **Ποιος μπορεί να χρησιμοποιήσει το ΚΕ.ΣΥ.Ψ.Υ. και πόσο κοστίζει;**
    
    Όλες οι παρεχόμενες υπηρεσίες του ΚΕ.ΣΥ.Ψ.Υ. είναι δωρεάν.  
    Στο ΚΕ.ΣΥ.Ψ.Υ. μπορούν να απευθυνθούν όλων των βαθμίδων οι φοιτητές/τριες του Χαροκοπείου Πανεπιστημίου.  
    Τα μέλη ΔΕΠ και το διοικητικό προσωπικό που αντιμετωπίζουν κάποια δυσκολία στις σχέσεις τους με κάποιον/α φοιτητή/ τρια.  
    Οι φοιτητές/τριες, τα μέλη ΔΕΠ και διοικητικό προσωπικό που ανησυχούν για κάποιον/α φοιτητή/τρια.
    
2.  **Ποιες είναι οι ώρες λειτουργίας του ΚΕ.ΨΥ.Σ.Υ.;**Το ΚΕ.ΣΥ.Ψ.Υ. του Χαροκοπείου Πανεπιστημίου λειτουργεί για το κοινό από Δευτέρα έως Παρασκευή, 09:00-14:00, με ραντεβού.
    
3.  ****Πώς μπορώ να κλείσω ραντεβού;****Κάθε φοιτητής/τρια έχει δικαίωμα για ατομική ή ομαδική συμβουλευτική όσο είναι ενεργός/ή φοιτητής/τρια.
    
    Μπορείς να κλείσεις ραντεβού  
    Α)τηλεφωνικά στις ώρες λειτουργίας του ΚΕ.ΨΥ.Σ.Υ. 2109549338, 2109549292  
    Β)μέσω μέιλ kesym@hua.gr\*
    
    \*Παρακαλώ να χρησιμοποιείτε το ιδρυματικό σας mail (…..@hua.gr) για κάθε επικοινωνία.
    
4.  **Ποια είναι η πρακτική ως προς το απόρρητο;**Για όλες τις παρεχόμενες υπηρεσίες τηρείται εχεμύθεια, εμπιστευτικότητα και το ιατρικό απόρρητο.
    
    Κατά την πρώτη συνάντηση, τα άτομα που επωφελούνται από τις υπηρεσίες του ΚΕ.ΨΥ.Σ.Υ. ενημερώνονται σχετικά καθώς και για συγκεκριμένες εξαιρέσεις.
    
    Πληροφορίες στατιστικές παρέχονται προς το Πανεπιστήμιο, ανώνυμα και χωρίς αναγνωριστικό της ταυτότητας του ωφελούμενου/ης.
    
5.  ****Πόσες συνεδρίες ατομικής ή ομαδικής συμβουλευτικής μπορώ να κάνω;****Κάθε φοιτητής/τρια μπορεί κατά τη διάρκεια κάθε εξάμηνου να επωφεληθεί από την ατομική και από την ομαδική συμβουλευτική, καθώς και από τις ενημερωτικές δράσεις του ΚΕ.ΨΥ.Σ.Υ., όσο διαρκεί η φοίτησή του/της στο Χαροκόπειο Πανεπιστήμιο.
    
    Οι υπηρεσίες της Ατομικής Συμβουλευτικής πραγματοποιούνται δια ζώσης ή διαδικτυακά- προτιμάμε δια ζώσης- ολοκληρώνονται σε πέντε (5) συνεδρίες, με δυνατότητα προσαρμογής, εάν αυτό κριθεί αναγκαίο. Η διάρκεια κάθε συνεδρίας είναι 55 λεπτά και πραγματοποιείται σε προκαθορισμένη ώρα.
    
    Κατά την ανακοίνωση της Ομαδικής Συμβουλευτικής και των Βιωματικών Ομάδων οι ενδιαφερόμενοι/ες ενημερώνονται για τον αριθμό των συναντήσεων, ο οποίος ποικίλει κατά περίπτωση.
    
    Η παρακολούθηση των ενημερωτικών δράσεων είναι αυτοτελής και συνήθως χορηγείται Βεβαίωση Παρακολούθησης.
    
6.  ****Πώς μπορώ να αναβάλω ή να ακυρώσω συνεδρία;****Αν θέλετε να αναβάλλετε ή να ακυρώσετε συνεδρία, παρακαλούμε θερμά να μεριμνήσετε τουλάχιστον 24 ώρες νωρίτερα, με αποστολή στο e-mail που επικοινωνείτε με το ΚΕ.ΨΥ.Σ.Υ. Αυτό μας δίνει την δυνατότητα να εξυπηρετήσουμε άλλα άτομα που έχουν αιτηθεί των υπηρεσιών συμβουλευτικής.
    
    Στην περίπτωση που απουσιάζετε από προγραμματισμένη συνεδρία χωρίς να έχετε ενημερώσει, η συνεδρία δεν αναπληρώνεται.
    
7.  ****Τι γίνεται αν χρειάζεται να μιλήσω με κάποιον άμεσα;****Επικοινωνήστε στα τηλέφωνα του ΚΕ.ΣΥ.Ψ.Υ. 2109549338, 2109549292
    
    Ώρες λειτουργίας: Δευτέρα έως Παρασκευή 09:00-14:00
    
    Εκτός ωρών λειτουργίας του ΚΕ.ΣΥ.Ψ.Υ. μπορείτε να απευθυνθείτε σε μια από τις παρακάτω γραμμές υποστήριξης ή στο Ψυχιατρικό Τμήμα του εφημερεύοντος νοσοκομείου:
    
    14944-Εφημερεύοντα νοσοκομεία, διανυκτερεύοντα φαρμακεία, ιατροί
    
    166-Κέντρο Άμεσης Κοινωνικής Βοήθειας (ΕΚΑΚΒ), όλο το 24ωρο.
    
    210 77 93 777- Κέντρο Δηλητηριάσεων. Παρέχει δωρεάν πληροφορίες κι οδηγίες στους γιατρούς, τα νοσοκομεία και το κοινό για δηλητηριάσεις όλων των ηλικιών.
    
    **Παρακάτω σας δίνουμε κάποιες εξειδικευμένες τηλεφωνικές γραμμές στήριξης.**
    
    1018 – 24ωρη Γραμμή Παρέμβασης για την Αυτοκτονία
    
    1528 – Γραμμή Ψυχολογικής Στήριξης “11528 – ΔΙΠΛΑ ΣΟΥ” για λεσβίες, γκέι, αμφί, τρανς, κουήρ και ίντερσεξ τις οικογένειές τους και για εκπαιδευτικούς. Ώρες λειτουργίας: 10:00-18:00
    
    15900- Γραμμή SOS – Βία Κατά των Γυναικών
    
    1056- 24ωρη Τηλεφωνική Γραμμή Υποστήριξης για το Χαμόγελο του Παιδιού
    
    1145- Γραμμή Βοήθειας ΚΕΘΕΑ-ΙΘΑΚΗ. Απευθύνεται σε χρήστες ναρκωτικών και αλκοόλ καθώς και σε ανθρώπους με ασχολούνται παθολογικά με το διαδίκτυο, τους συγγενείς και τους φίλους τους. Ώρες λειτουργίας, Δευτέρα έως Παρασκευή 9:00-17:00.
    
    1031 -Τηλεφωνική Γραμμή SOS του ΟΚΑΝΑ. Πληροφόρηση σχετικά με τις ψυχοτρόπες ουσίες και τη χρήση τους, άμεση βοήθεια και ψυχολογική υποστήριξη σε καταστάσεις κρίσης, οι οποίες σχετίζονται με τη χρήση ουσιών (σύνδρομο στέρησης, αυτοκτονική συμπεριφορά, πρόληψη υποτροπής).
    
    1114-Τηλεφωνική Γραμμή Ψυχολογικής Υποστήριξης ΚΕΘΕΑ ΑΛΦΑ. Ενημέρωση σχετικά με τα ζητήματα που δημιουργεί η προβληματική ενασχόληση με τον τζόγο στους ίδιους τους παίκτες και τους οικείους τους.
    
    1142- Τηλεφωνική γραμμή για το κάπνισμα. Στοχεύει στην ενημέρωση του ισχύοντα αντικαπνιστικού νόμου και την παροχή υποστήριξης στα άτομα που θέλουν να σταματήσουν το κάπνισμα, λειτουργεί καθημερινά 7.00 με 24.00
    

Επικοινωνία

**Διεύθυνση:**

Κέντρο Ψυχολογικής και Συμβουλευτικής Υποστήριξης Φοιτητών/τριών,

Χαροκόπειο Πανεπιστήμιο,

Ελ. Βενιζέλου 70, 176 76, Καλλιθέα

Tηλ. 210-9549338, 210-9549292, e-mail: kepsysy@hua dot.gr

Το **ΚΕ.ΨΥ.Σ.Υ.** λειτουργεί από Δευτέρα έως Παρασκευή από τις **9:00- 14:00.**
